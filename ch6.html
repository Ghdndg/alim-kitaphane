<h1>Алтынджы баб</h1>

<p>Хаджи Гирайнынъ эмджелери Алтын Орду ханы Тохтамышнынъ тарафдарлары сыфатында, къудретли сераскер Едигейнен олгъан акимиет курешинде онъа къол туттылар. Урушларнынъ биринде Тохтамышнынъ чокъусы силядашлары эляк олды, олар арасында Хаджининъ бабасы Гъыяс-эд-Дин де бар эди.</p>

<p>Къарт сары чарыкъларыны сюйреклеп эвден чыкъты, азбардан кечти ве софагъа котерильди.</p>

<p>- Меним артымдан кель, ёлджу!</p>

<p>Али къартнынъ артындан балчыкъ табанлы, диварлары янында тар килимлер тёшельген одагъа кирди. Рафларда эки кумюш гугюм ве Мысырдан кетирильген чичек савуты бар эди. Бир-бирине багълангъан боялы агъачлардан усталыкънен япылгъан ода таваны…</p>

<p>…Али таягъыны ве башкъа шейлерини къапу янында ташлады. Аякъкъапларыны чыкъарып, къартнынъ янына барды ве тиз чёкип, килим устюне отурды.</p>

<p>- Арсланбике! – деп, хырылдагъан сеснен къычырды къарт.</p>

<p>Узун антер ве беяз фесте бир къыз одагъа кирди. Къолларыны хачлап, буйрукъны беклеп эгильди.</p>