<h1>Экинджи баб</h1>

<p>Юкъарыда тасвир этильген адиседен бир кунь эвель:</p>

<p>Эрте баарьде къарлы боран Лида шеэрининъ этрафларындаки орманларны къаплап алды. Кучьлю ель, тереклер арасында сийрек, бурулып къалгъан чалыларны шиддетнен ерге яткъыза эди. Акъ пуллар ер устюне тюше. Он дане къатыр, бир-бирини итеклеп, къуббели бир эвчикнинъ янында багълы тура эдилер. Бу кучюк керваннынъ саиплери корюнмей, айдавджылары агъыр юклерни айванларнынъ аркъасындан тюшюрип, ерге къоймагъанлар.</p>

<p>Къатырларнынъ къарнен къаплы башларыны котерип хырылдагъаны, ельнинъ давушынен къарыша. Апансыздан бир сес эшитильди. Къатырлар башларыны о тарафкъа чевирдилер. Анда бир атлы пейда олды. Акъ тюсте атнынъ аркъасында узун сакъаллы, юксек къалпакълы, къалын тонлы адам корюнди.</p>

<p>- Но-ноо! Даа он адым атсанъ, тобан пайынъны аладжакъсынъ. Бакъса, садыкъ достум Беяз, бизни ким беклей экен? Къатырлар олса, саиплери де андадыр, хызметчилери исе атеш якъып къызыналар. Атеш этрафында он адам топланса, он биринджиси ичюн де бир авуч боткъа тапылмазмы? Эй, бу ерде ким бар? Эй иманлылар, манъа джевап беринъиз!</p>

<p>Онъа ич кимсе джевап бермеди. Энъ буюк къатырнынъ бойнундаки чатлакъ чанъчыкъ такъырдады.</p>

<p>Атындан тюшип, устю-башы къарнен къаплангъан ёлджу тахта къоралы эвчикни яваштан айланып чыкъты. Усталыкънен оюлгъан къапуны къазыкъ таямасы тута эди. Эвчикнинъ артында таш обалары шеклинде сыраларнен япылгъан къабирлер бар эди.</p>

<p>- Кефели Али кятип сизлерге, шу тынч вадийнинъ эбедий юкъугъа далгъан урьметли сакинлерине селям ёллай! – деп, ёлджу атыны терекке багълады.</p>

<p>- Бу сессиз топлашувнынъ бекчиси къаерде экен, бельки эв ичиндедир?</p>

<p>Ёлджу отьмек парчаларыны торба ичине къойып, атнынъ бойнуна асты.</p>

<p>– Садыкъ достум, сонъки отьмегимни санъа берем. Сен токъ олмакъ керексинъ, эгер бу гедже бузлап ольмесек, саба эрте мени кене аркъанъа алып кетеджексинъ. Мен исе, язда Къырым юртунда мейва тереклери астында биз ичюн не къадар берекет тапылгъаныны хатырлап, къызынаджам.</p>

<p>Ёлджу къазыкъны алып, къапуны ачты, эвчик ичинде адет узьре атеш янгъан оджакъта, сёнген комюрни куль баскъан эди. Оданынъ дамы юксек, тютюн чыкъармакъ ичюн япылгъан тешигинден къар тюше, дивар янында дёрт адам тиз чёкип отура эди.</p>

<p>- Селям алейкум, джемаат! – деди ёлджу. Онъа ич кимсе джевап бермеди. О, огюне бир адым атты. Отургъанларнынъ арекетсизлиги, джансызлыгъы ве оларнынъ акъ черелери оны тез-тез къапугъа якъын къайтып, тышарыгъа чапып чыкъмагъа меджбур этти.</p>

<p>- Кятип Али, мырылдама, дёрт олю адам, бириси келип, оларны кетенге саргъаныны беклейлер. Сен исе, фельсефий меселелернен меракъланмасанъ да, шаир ве дин оджаларынынъ китапларыны окъудынъ. Халкъымыз ичюн агъыр вакъытта, юртумызнынъ сакинлерининъ джаиллигинен файдаланып, хасталарны фитне, фал ве тылсымнен тедавийлеген экимлер чокълашты. Мына онынъ нетиджеси. Ач ве фукъаре олгъанынъа бакъмадан, даа кучюнъ бар ве дюньянынъ четине келип чыкъмагъа чаренъ олды. Бу, саибини джойгъан керван мында не япа экен? – деп, ёлджу озь-озюни тынчландыра эди.</p>

<p>- Эгер истесем, бу юкленген къатырларнынъ саиби олур эдим, амма акъикъат къыдыргъан адамгъа байлыкъ керекмей де. Фукъаре олып, йырлай-йырлай ёлгъа чыкъсам яхшы олмазмы? Амма гъарип айванларны да аджымакъ керек, – деп къатырларнынъ йиплерини бошатты ве аркъаларындаки юклерни ерге тюшюрди.</p>

<p>Торбалар арасындан бир чувал арпа тапып, эр бир къатырнынъ огюне бир къач авуч ем къойды. Бу, япкъан яхшылыгъынен гъурурланып, кене озь-озюнен лаф этип башлады.</p>

<p>- Эгер бириси, кятип Али омрюнде яхшы иш яптымы, деп сораса, бу къатырлар онъа бир агъызнен: «Сувукъ боранда Али бизге ем берди, шунынъ ичюн бузлап ольмедик», деп йырлар эдилер.</p>

<p>Али эвчикнинъ ичинде бир сет тапты ве ятагъы йымшакъча олсун, деп устюне тобан тёшеп ятты.</p>

<p>Саба ель булутларны къувалады ве шаркъта кунеш корюнди, къабирлер устюнден тайгъан къырмызы ярыкъны корьген ёлджу Али еринден атылып турды.</p>

<p>- Ёл чагъыра, Беяз, сеферимизни девам этейик!</p>

<p>Али атнынъ аркъасына арпа торбасыны юклеп, эвчикнинъ ичине козь ташлады. Бакъса, дивар янында отургъан дёрт адамдан бириси къыбырдады. Онынъ ачыкъ козьлери кирпик юммайып, сёнюк бакъышнен къапугъа тикильген. Башкъалары бу дюньяны терк эткен.</p>

<p>Ёкъ, кятип Али мында къалмагъа истемей; о, вазифесини беджерген сонъ, бу сувукъ мемлекетни къалдырып, Къырым юртуна къайтаджакъ, анда оны яхшы бильген адамлар, бал ве шербет киби татлы, икметли оджаларнынъ субетлери беклей.</p>

<p>- Манъа ярдым эт, иманлы! – деп, къарыкъ сеснен фысылдагъан давуш эшитильди. Диваргъа таянып отургъан адамнынъ сакъалы къыбырдады.</p>

<p>- Сен кимсинъ, Къырымлысынъмы? Менде алтын таракъ бар.</p>

<p>- Я! – деп айретте къалды Али. Олеяткъан иманлы таракъ акъкъында тюшюне!</p>

<p>- Бир ютум сув ич, - деп хастагъа къабакъ шишесинден сув берди. О, къыйнала-къыйнала бираз сув ичти, амма къан баскъан козьлери кятипке тикли эди.</p>

<p>- Мен агъыр яраландым, ерли айдутлар бизге уджюм эттилер, учь достумнен берабер шиддетли акъибетни бекледик, кимдир къапуны къапаткъан ве биз эвден чыкъып оламадыкъ. Эгер акъикъий иманлы олсанъ ве санъа ошагъанны беляда къалдырсанъ, урып ольдюргенинъ бундан яхшыдыр.</p>

<p>Онынъ тишлери сытма къалтыравугъынен гъыджырдады, къолу Алиге узанды ве чаресизленип тюшти. Хаста аркъасына авдарылды, Али онынъ дёгмелерини чезип, юнь кольмегини ачты. Яралынынъ кокрегинде къараргъан къанлы яра корюнди.</p>

<p>- Къан акъувыны токътатмакъ керек, ярасыны багъламагъа да ич бир шей ёкъ, - деди кятип.</p>

<p>Хастанынъ янында къалын, усталыкънен япылгъан беяз бир сарыкъ тура эди. Али оны чезип башлады, индже сарыкънынъ арасындан учь тишли таракъкъа ошагъан бир шей тюшти. Кятип оны котерди, буюк акъчагъа ошагъан алтын парчасынынъ устюнде арап уруфатынен язылгъан сёзлер бар эди. Али тюшюнджеге далып, хастанынъ бетине дикъкъатнен бакъты.</p>

<p>- Бу адам келеджектеки буюк мусибетлернинъ алевли излерини ташымакъта. Олюлерден тирильген адамнынъ сыры мында сакълы экен. Бу буюк Къырым Эмирининъ тамгъасы, - яваштан сесини чыкъармайып, деди Али.</p>

<p>- Бу алтын тамгъаны сакъламакъ керек; хастанынъ акълы ве кучю кельген сонъ, онъа къайтарырым, - деп кенъ къушагъынынъ ичине сокъты.</p>

<p>О, яралынынъ кокрегини сарыкънынъ индже токъумасынен сарып, баягъы вакъыт огърашты, сонъ эвден чыкъып, къатырлардан бирини къапу алдына кетирди. Оны тиз чёктирип, хастаны котерди ве айваннынъ аркъасына отуртты ве сачлы йиплернен багълады.</p>

<p>Кунеш тереклернинъ устюне котерильгенде, кятип ириген къаргъа басып, козьге корюнмеген сокъакъ бою ёлгъа чыкъты. Онынъ артындан аты, атнынъ артындан юклю къатыр кете. Къатырнынъ аркъасына багълы хаста чаресизликтен саллана-саллана отура эди.</p>

<p>Бираз вакъыттан сонъ Али атынынъ устюне отурды.</p>

<p>- Кеттик, Беяз! Тез-тез Лида шеэрине барайыкъ, анда сени бир оба пичен беклей. Бу ер исе хавфлы. Айдутлар орман ичинден атылып чыкъсалар, шорбаджынъны къул этеджек, сенинъ акъ теринъни де сыдырып аладжакълар. Шунынъ ичюн, бу ерден узакъча кетейик.</p>

<p>- Бакъса, тереклер арасында оджакъ атеши корюне, бельки анда хастаны бакъаджакъ адамларны тапармыз.</p>