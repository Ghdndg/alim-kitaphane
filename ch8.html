<h1>Экинджи баб</h1>

<p>Гедже бир хызметчи Тегене Ширин бейни эльчилер яткъан одадан алып чыкъты. Азырлангъан атлар оларны сельби тереги янында беклей эдилер. Тегене бей ай ярыгъында атлылар арасындан Баш везирни таныды.</p>

<p>- Атынъа отур ве меним артымдан кель, - деди о.</p>

<p>Олар бутюн шеэрнинъ къаранлыкъ сокъакъларындан кечип, демир къапулы дивар янында токътадылар. Хызметчи яваштан къакъкъан сонъ, къапу гъыйчылдынен ачылды. Къаршыларында зырхлы ве демир башлыкълы серт сакъчы пейда олды, ай ярыгъында о, кумюштен япылгъан эйкельге ошай эди. Ширин бей Баш везирнинъ артындан кетип, азбаргъа кирди, олар чешме янындан кечип, къамере алдына бардылар.</p>

<p>О, софагъа чыкъып, ичериге кирди. Агъыр перде артында нагъышлы токъумаларнен къаплангъан кучюк ода бар эди. Узун кумюш шамданларда къалын чыракълар яна. Улу-Мухаммед ренкли джуббеде йипек ястыкъларда отура эди.</p>

<p>Мусафирнинъ селямыны алып, хан:</p>

<p>- Якъынджа отур, ялынъыз сеннен озюм ичюн муим меселелер акъкъында лаф этмеге истейим, - деди.</p>

<p>- Мен сенинъ укюмдарынъ олам, чюнки Къырым Алтын Ордунынъ бир къысмы сайыла. Сен садыкъ бейсинъ, насылдыр литвалы дегильсинъ, ве манъа бутюн къальбинъ, акълынъ ве ишлеринънен хызмет этмек керексинъ.</p>

<p>Улу-Мухаммеднинъ алдында тиз чёкип:</p>

<p>- Догъру, улу хан! Мен Къырымлым, - деп джевап берди Тегене Ширин бей.</p>

<p>- Укюмдарымнынъ сёзлерини къоркъу ве сайгъы иле динълейим ве юртумыз ичюн хызмет этмеге сёз берем.</p>

<p>- Эгер сен меним бутюн суаллериме догъру джевап берсенъ, буюк мукяфатны къазанырсынъ. Бу меним вадемнинъ беджерилюв кефалетидир.</p>

<п>Хан алтын билезлигинден буюк инджини чыкъарып, эльчиге узатты.</п>

<p>- Амма биль, эгер яланджы ве хаин олсанъ, саба кунешини корьмезсинъ.</p>

<p>- Не япмакъ керек? Мен итаат этем, ханым!</p>

<p>- Сен аркъалы Къырымнынъ янъы ханы Хаджи Гирай акъкъында эр шейни бильмеге истейим. Онынъ янында меним козюм ве къулагъым оладжакъсынъ. Хаджи Гирай не япкъаныны, къайда сеферге чыкъаджагъыны тез арада хабер эткенинъни, манъа бир садыкъ адамнен мектюп ёллагъанынъны истейим. Буны япаджагъынъда сёз бер!</p>

<p>- Санъа хызмет этеджегиме Алла шаат олсун, улу хан! – деп, Ширин бей къолуны сакъалына тийдирди.</p>