Бабам – Мидат Къуртсеитнинъ


айдын хатырасына багъышлайым…


Онынъ лагъабы эди Мелек…


Янъы яратылгъан эсернинъ къараманы ве муэллифи акъкъында бир къач сез


Бизим тарихий мевзугъа, сиясий-ичтимаий кечмишимизде из къалдыргъан инсанларгъа багъышлангъан бедиий я да весикъалы-публицистик эдебиятымызда баягъы бошлукълар мевджут олгъаны белли бир алдыр. Бойле сой эсерлеримизни пармакънен саймакъ мумкюн. 


Къана, тырышайыкъ (кимнидир къошмасам, афу этинъ ве муарриетке бильдиринъиз) хатырламагъа: 
- Алим Азамат огълу (Айдамакъ) - корюмли языджымыз Юсуф Болатнынъ ве бир сыра рус языджыларнынъ эсерлерининъ къараманы; Шаин Герай хан - белли тарихчымыз Гульнара Абдуллаева романынынъ баш персонажы.
 

Сеит огълу Сейдамет (Таракъташлы) - даа бир белли теткъикъатчы-журналист Ибраим Абдуллаевнинъ весикъалы эсеринде фаджиалы такъдири косьтерильген сыма. Номан Челебиджихан, Бекир Чобан-заде, Муса Мамут - корюмли языджы-достумыз Тимур Пулат эсерлерининъ арекетте булунгъан баш къараманлары. 


Амет-Хан Султанымызгъа да багъышлангъан (биринджи буюк колемде язынынъ муэллифи Керим Джаманакълы) бир сыра эм весикъалы, эм де бедийлештирильген эсерлер мевджут. Джеббар Аким акъкъында мундериджели джыйынтыкъкъа, буюк джемаат эрбабымызнынъ 100 йыллыгъына багъышлап, дюнья юзюни журналист-языджы Зера Бекирова косьтерген эди. Бу - даа, коремиз ки, «девамы даа чокъ оладжакъ» демеге эсас олгъан джедвельдир. 


Алим оджа КЪУРТСЕИТнинъ иджадий арекетлери саесинде бугунь онъа Хаджи Герай къошулмакъта. Алим Мидат огълу гъурбет топракъларда, Ташкент виляетининъ Чырчыкъ шеэринде догъды, окъуды, буюди. 1985 сенеси Ташкент педагогика институтынынъ къырымтатар филологиясы болюгини битирди. Бир къач йыл мектепте зенааты боюнджа дерслер берди. 1993-96 сс. Алим бей Таврия миллий университети къырымтатар тили кафедрасынынъ аспиранты олды ве шу ерде де оджалыкъ фаалиетини девам этти. 2006 сенеси къырымтатар фразеология - яни дургъун ибарелер боюнджа намзетлик диссертацияны къорчалады. «Земаневий къырымтатар тили», «Къадимий тюрк тили», къырымтатар фразеологиянен багълы махсус курс ве дигер фенлер боюнджа дерслер алып бара. Доцент унванынынъ саиби. Алим оджа омюр аркъадашы иле учь эвлят осьтюрдилер, энди оларда торунчыкъ да бар. 


Августнынъ сонъунда Алим оджа муарриетимизге озь ильк ве салмакълы эдебий эсери - буюк колемли тарихий икяени кетирди. Онынъ ичиндеки тарифленеяткъан вакъиалар XV асырнынъ орталарына аит. Муэллиф бойнуна баягъы бир месулиет юкледи ве оны белли бир иджадий джесюрликнен беджермекте. О, миллий девлетимиз, Къырым ханлыгъына темель къойгъан биринджи укюмдар ве Герайлар сюлялесининъ эсасчысы - Хаджи Девлет Герайнынъ омюрини озь эсернинъ мевзусы ве сюжети этип алды. Эсерни «Къырым»гъа кетиргени, бунынънен, окъуйыджыларымызгъа бойле бахшыш эткени ичюн Алим оджагъа тешеккюр бильдиремиз. 


Айдынъыз, муэллифнинъ даветинен ве онынъ пешинден о аман-аман 600 йыл кечмиш ичинде къалгъан девир теренлиги эм де маджера-къарсанбаларына далайыкъ, тарихымызда улу шахслардан бири олгъан Хаджи Герайнынъ яшайышы ве фаалиетини, дерсинъ, бир чокъ сериялы синема (кино) киби сейир этейик. 


«Къырым» газетининъ Баш муаррири Бекир Абла Мамут.


Мукъаддеме

Къырым ханлыгъынынъ эсасчысы, къырымтатар девлет, сиясий ве арбий эрбабы, Гирайлар сюлялесинден чыкъкъан биринджи хан Хаджи I Гирай (I Hacı Geray, 1 حاجى گراى;). О, бутюн аилеси сюргюнде яшагъан Буюк Литвада дюньягъа кельди.

Шу йылы онынъ аталыгъы Девлет-Гельди аджылыкъ япты. Бу вакъиа шерефине балагъа Хаджи ады берильди. Оладжакъ ханнынъ балалыгъы Буюк Литвада кечти, о ерде о, Литванынъ оладжакъ маршалы Михаил Радзивилл киби девлет эвлятларынен достлашты.

Хаджи Гирай аньаневий Ислям тасилини алды ве арбий илимини де яшлыгъындан огрене башлады. 1441 сенеси Хаджи Гирай задекян Къырым бейлеринен берабер Къырым шеэрине кельди ве бу ерде янъы девлетнинъ укюмдары сыфатында озюни тасдыкълады. Амма онъа бундан эвель чокъ сынавлардан кечмеге керек олды.

1427 сенеси Тегене Ширин бей Улу-Мухаммеднен узлашамады. О вакъыттан сонъ, Къырымнынъ энъ буюк бейи Хаджи Гирайнынъ тарафдары олды. Хаджи исе, эвельден Къырым юртунынъ тахтында отургъан, къартбабасы Таш-Тимурнынъ мирасы ичюн давасыны башлады.  

1428 сенеси 16 бинъ къыпчакъ аскернинъ башында Хаджи Гирай Къырым шеэрине келип кирди. О, Джанике ханым (Къыркъ Ер къалесининъ саиби) ве Къырым шеэри бейлерининъ ярдымынен акимиетини къавийлештирмек ёлунда озь акъчасыны дарп этмеге башлады ве Ширин бейлерини тахтына якъынлаштырды. Амма ярымаданынъ задекянлары (Джанике ханымдан гъайры) Улу-Мухаммеднинъ тарафына кечтилер. 

Тегене Ширин бей де сиясий ёнелишини денъиштирди ве Улу-Мухаммеднен достлашып, Къырымгъа бастырып кирди. Нетиджеде, тек Къырым шеэрини идаре эткен Хаджи Гирай кери чекильмеге меджбур олды. О, озь хазинесининъ бир къысмыны алып, чёль тарафкъа кетти.   

Бу магълюбиеттен сонъ яш хан ниетинден вазгечмеди ве янъы дженкке азырланмагъа башлады. Буюк Литвада яшагъан 40 бинъден зияде къырымлы онынъ ордусына къошулмагъа азыр эди. 
Къыскъа сюкюнеттен сонъ Хаджи Гирай арбий арекетлерини девам этти. 1431 сенеси янъы топлангъан ордунынъ башында о, Къырымгъа къайтып кельди ве Къырым шеэрини къамачавгъа алып, тантаналы суретте ичине кирди. Шу вакъытта Улу-Мухаммед ве Тегене Ширин бейнинъ аралары кене бозулды. Алтын Орду ханынынъ къатты незаретинден разы олмагъан бей онъа хызмет этмеге истемеди. О, озь къыпчакъ аскерлеринен берабер, Хаджи Гирайны Къырым ханы, деп таныды ве онъа къошулды.

Бу вакъиалар Къырымнынъ сербестлик ичюн курешининъ башланувы олды. Хаджи Гирай адий идареджи олмагъа истемейип, шунынънен берабер Алтын Орду ханы олмагъа да истемеди.
Къырымны имае этмек ичюн онъа кучьлю душманлар – Улу-Мухаммед ве Аджи-Тархан укюмдары Кучюк-Мухаммеднен курешмеге керек олды. Олар да бири-биринен дженклешип, Къырымны къолгъа алмакъ ниетинден вазгечмей эдилер.

Озь этрафында кучьлю орду топлап, Хаджи Гирай башта Улу-Мухаммедке къаршы чыкъты ве оны магълюбиетке огъраткъан сонъ, шимальден келеяткъан Кучюк-Мухаммедни къаршылады. Бу душман да енъильди, Хаджи Гирай исе къырымлылар арасында буюк урьмет къазанды ве озюни, акимиети бутюн ярымадагъа даркъалгъан, мытлакъа мустакъиль тахтнынъ укюмдары сыфатында косьтерди.  

Яш хан девлет ишлерини алып бармагъа башлады. Джанике ханымдан Къыркъ Ер къалесини озь мулькю сыфатында къабул этти ве дженк вакътында оны озюнинъ пайтахтына чевирмек ичюн азырлады. Келеджекте бу ерлерде янъы шеэр – Багъчасарай къуруладжакъ. Экинджи адым, о вакъытта къыпчакъ къабилелери яшагъан чёльни, Мангъуп, Кефе ве Къырымнынъ Ялы боюны бирлештирмек эди. Бунъа иришкен алда, Хаджи Гирайнынъ къолуна бутюн денъиз сынъырлары кечеджек.

1434 сенеси Улу-Мухаммед Къырымгъа сефер япты, о, кене бутюн Юртны запт этмеге истеди. Уджюмни къайтармакъ ичюн Хаджи Гирай аскерлерини, шу джумледен Ширинлернинъ атлыларыны топлап башлады. Амма Тегене Ширин бей буюк уруштан къоркъуп, Улу-Мухаммеднинъ тарафына кечти. Онынъ атлылары Хаджи Гирайнынъ аркъасындан урды. О, агъыр магълюбиетке огърады ве чокъ аскерини ёкъ этип, Къырымдан кери чекильмеге меджбур олды.

Хаджи Гирай кене Буюк Литвагъа келип, янъы орду топлады ве Къырым сеферине азырланды. Бундан къоркъкъан Улу-Мухаммед, Литва къыралынен олгъан иттифакъны бозмагъа истеди. Шу адисеге ёл бермемек ичюн, къырал Хаджи Гирайны Вильно шеэрине чагъырып, аписке алды. Бираздан сонъ, девлетинде яшагъан чокъ сайылы къырымлылардан сакъынып, онъа Лида шеэрини «багъышлады», керчектен исе сюргюнликке ёллады. 

1443 сенеси Буюк Литвагъа Къырым джемиетининъ эльчилери, Ширин ве Барын къабилелерининъ башлыкълары кельди. Олар Хаджи Гирайны Къырым тахтына чагъырмакъ ниетини беян эттилер. Улу-Мухаммедни бегенмеген къырал, Хаджини Лида шеэринден къайтарды ве Къырым ханы, деп таныды. Сонъ арбий ве маддий ярдым этмеге сёз берди.  

1449 сенеси Хаджи Гирай мустакъиль Къырым девлетини яратмакъ ичюн курешини девам этти. Шу йылы о, Улу-Мухаммедни тар-мар этип, Къырымны Алтын Ордудан сербест япты.
Бу куреш девамлы олды. Хаджи Гирай Къырым тахтына учь кере отурды. 1449 сенеси озь тахтыны пекиткен сонъ, Алтын Ордудан мустакъиль олгъаныны илян этти. 
Хаджи Гирай 1466 сенеси вефат этти. Салачыкътаки (шимдики Багъчасарайнынъ чети) Хаджи Гирай Дюрбесинде дефн этильди.




БИРИНДЖИ КЪЫСЫМ

Биринджи баб

Хаджи́ I Гира́й (Меле́к) (тахминен 1397 – 1466 сс.) – Къырым ханлыгъы ве Гирай сюлялесининъ эсасчысы.

Хаджи Гирай Лида шеэри этрафындаки орманда авджылыкъ япа. Юз атлы онынъ изинден къалмайып, ашыкъа эдилер. Олар къыралнынъ гизли буйругъыны беджере – Хаджи Литва сынъырларындан чыкъып кетмесин, деп оны козетелер. Атлылар орман ичинде ярым даире шеклинде кетип, сыгъынларны ачыкъ тёпеликлерге таба айдай, о ерде хызметчилер эвельден акъ тюсте бир чадыр къойып, авнынъ иштиракчилери ичюн зияфет азырлай эдилер. 
Баарь биринджи сийрек чечеклерини тереклер астында дагъытты ве къарнынъ къалымтылары кунеште тез-тез ирип башлады. Амма акъшамгъа якъын кок бирден къарарды, шимальден сувукъ ель эсти ве къар бораны эр шейни айландыра башлады. 
Хаджи яралы сыгъынны къувалап, издешлеринден узакълашты. О, айваннынъ топаллагъаныны ве этрафына бакъып, къулакъларыны тиклегенини корьди. Ав якъын эди, амма сыгъын сонъки кучюни топлады ве къыйыш бойнузларыны силькип, кене орман ичине чапты. Инат ве ачувлы хан да копюк баскъан айгъырыны къамчылап, козьлерини сыгъыннынъ къуйругъындан айырмай эди. 
Ниает, Хаджи бир къолайлы чаре тапып, окъуны атты ве сыгъынны авдарып, атнынъ аркъасына юкледи. Шу арада боран кучьлешти, къар сокъакъларны къапатты. Хаджи ёлуны джойгъаныны ве боран токътамаса, белягъа огърайджагъыны анълады. Атыны етеклеп, ельге къаршы кетти. Гедже якъынлаша эди. Хан ягъмурлыгъыны ачып, атыны къапатты ве яры-ярыгъа къар тюбюнде къалып, бутюн гедже о ерде отурды. 
Саба, кунеш чыкъкъанынен ель тынды. Къар ирип башлады, тереклер арасындан сув акъты. Хаджи этрафына бакъып, къаравул къуллесини корьди – пытакълардан ясалгъан бир тёпелик; о, денъиз киби буюк ормандан кечкен ёлны косьтере эди. Хан онъа бакъып, ёлгъа чыкъты. Орман арасындаки аланчыкъта бир фукъаре эвчиги корюнди. 
Копеклернинъ ачувлы авулдысы эвден къарт орманджыны чагъырды. О, елькесине атылгъан эчки тонуны тутып, атлынынъ янына барды ве мусафирченликнен башыны эгди. 
- Dzień dobry, эгер меним эвим санъа фукъаре олып корюнмесе, хош кельдинъ, урьметли шахзаде! – деди къарт. Оны, атлынынъ къалын йипектен тикильген мор тюсте штаны ве эсасен къыраллар минген, дюльбер айгъыры айретте къалдырды.
- Селям алейкум! Сизде арпа бармы? Мен эки фиятыны тёлерим. Бу ерлерде отьмек акъчадан паалы, - деди Хаджи. 
- Урьметли мусафир ичюн истеген шейи тапылыр, атынъ арпа ерине богъдайнен бакъылыр…
Эв ичинден эль дегирменининъ давушы эшитильди, анда бир къадын богъдай чеке эди. 
- Эй, чыкъ мында! Атны ал! 
Эвден, табанларынадже узун кольмекте бир къыз, башындаки явлугъынен бираз бетини къапатып, чыкъты. Атны къабул этип, алып кетти. 
Хан эвнинъ ичине кирди, оджакъта къатранлы одунларнынъ алеви тютеп, оданынъ ичини къыздыра эди. Бир адам кийиз ятакъта дивар янында чалкъа тюшип ята. Онынъ куль ренкинде къансыз чырайы ве кокрегине къоюлгъан къоллары, джан бермеге азырлангъаны акъкъында хабер эте эдилер. Агъыр нефес алувы, онынъ аяты бу кучю кесильген беденде умютсизликнен курешкенини косьтере.
Хастанынъ янында, кятипнинъ бельгиси олгъан, узун къалпакълы адам отура. Онынъ устюнде чокъ ренкли ямалары олгъан кенъ ягъмурлыгъы бар эди.  
- Селям алейкум! – деди Хаджи ве хастанынъ янындаки кийиз устюне отурды.
Узун кольмекте къыз ханнынъ янына чапып барды ве онынъ ешиль чызмаларыны чыкъарды. Хаджи, къыйыш къылычы асылгъан къушагъыны чезип, янына къойды.
- Сен кимсинъ? Урбанъа коре, узакъ ерлерден кельгенсинъ. Ватанынъ къаерде ве къайда кетесинъ? – деп сорады кятиптен. 
- Мен дюнья юзюнде ялан денъизи ичинден акъикъат адасыны къыдырам. Адым Али, манъа даа Къырымлы дейлер, чюнки Къырым шеэринде дюньягъа кельдим, окъудым ве буюдим. Энъ кямиль, мераметли ве икметли адамлар меним оджаларым эди. Чокъ фенлерни огрендим, арап, тюрк, фарс ве къадимий тюркий тильде язылгъан эфсанелерни окъудым. Амма шимди юртумызда даркъалгъан акъсызлыкъ ве гуналар астындан бу сувукъ мемлекетке къачмагъа меджбур олдым. 
Хаджи онъа инанмайып, къашларыны котерди. 
- Я шимди къайда кетесинъ?
- Мен беш денъиз арасында яткъан ернинъ тегиз табагъы устюнде юрем ве сынъырсыз ынтылувлар атешинде янгъан адамларны къыдырам. Бойле акъикъий ве инсафлы къараманны тапып, онъа бель букмеге истейим. Шимди Лида шеэрине ёл алдым, чюнки анда, айткъанларына коре, Къырымнынъ ве бутюн тюрк дюньясынынъ келеджеги булуна. 
- Сен дженк мейданында къылычнынъ уджунен озь такъдирини язгъан къараманларны къыдырасынъмы? – деди Хаджи ве тюшюнджеге далды.
- Я къараманнынъ ишлерини бойле атешин сатырларнен тасвирлеп олурсынъмы? О вакъытта йигитлер ве къызлар сенинъ йырларынъны айтаджакъ, джесюр батырлар душмангъа къаршы чыкъкъанда оларны текрарлайджакъ, къартлар мезаргъа сонъки адымыны аткъанда хатырлайджакъ.
Кятип онъа джевап берип: 
- Бириси зенгин, башкъасы улу олса да, мен олардан зияде сёз билем. Бириси дюньяны басып алса да, мен оджакъ янында топлангъанларгъа айтам…, - деди.
Шу арада эвнинъ саиби хан авлагъан сыгъынны кетирди. Онынъ териси сыдырылгъан ве ичи темизленген эди. 
- Szanowny Panie, разы олсанъ, къадынлар бир кесек эт алып, санъа аш пиширсинлер, - деди о.
- Эписини алынъыз, ашанъыз! – деп джевап берди Хаджи, мен къыралнынъ авджысы дегилим, мен озюм ханым ве ханнынъ огълу олам, ав этини саибине бермеге меджбур дегилим. 
О, къынындан тар къамасыны чыкъарды, сыгъыннынъ аркъа къысмындан бир къач индже эт парчасыны кесип алды ве оджакънынъ атешинде къавура башлады. 
Эв саиби сыгъын этини къадынгъа берип, мусафирнинъ янына отурды. Сакъалыны сыйпап, адет узьре узакътан кельген мусафирлерге берильген суаллерни берди: 
- Сагълыгъынъ яхшымы? Къызындынъмы? Ананъ-бабанъ сагъмы?
Хан да бу адетке коре, бир къач шейни сорады ве сонъунда:
- Меним сёзлерим акъаретли олып корюнмесин: бу эвнинъ саиби ким, ве мен шимни къаердем? – деп сорады.
- Эвимни, Лида шеэрине алып баргъан буюк керван ёлундан бу орман айыра, мени исе эписи орманджы Якубас, деп адландыралар. 
Эвнинъ дивары артында копекнинъ авулдагъаны эшитильди. Якъынлашкъан атнынъ адымлары токътады ве кучьлю сес:
- Эвде ким бар? Манъа джевап бер, орманджы Якубас! – деп янъгъырады.  

Экинджи баб

Юкъарыда тасвир этильген адиседен бир кунь эвель:

Эрте баарьде къарлы боран Лида шеэрининъ этрафларындаки орманларны къаплап алды. Кучьлю ель, тереклер арасында сийрек, бурулып къалгъан чалыларны шиддетнен ерге яткъыза эди. Акъ пуллар ер устюне тюше. Он дане къатыр, бир-бирини итеклеп, къуббели бир эвчикнинъ янында багълы тура эдилер. Бу кучюк керваннынъ саиплери корюнмей, айдавджылары агъыр юклерни айванларнынъ аркъасындан тюшюрип, ерге къоймагъанлар.   
Къатырларнынъ къарнен къаплы башларыны котерип хырылдагъаны, ельнинъ давушынен къарыша. Апансыздан бир сес эшитильди. Къатырлар башларыны о тарафкъа чевирдилер. Анда бир атлы пейда олды. Акъ тюсте атнынъ аркъасында узун сакъаллы, юксек къалпакълы, къалын тонлы адам корюнди.   
- Но-ноо! Даа он адым атсанъ, тобан пайынъны аладжакъсынъ. Бакъса, садыкъ достум Беяз, бизни ким беклей экен? Къатырлар олса, саиплери де андадыр, хызметчилери исе атеш якъып къызыналар. Атеш этрафында он адам топланса, он биринджиси ичюн де бир авуч боткъа тапылмазмы? Эй, бу ерде ким бар? Эй иманлылар, манъа джевап беринъиз! 
  Онъа ич кимсе джевап бермеди. Энъ буюк къатырнынъ бойнундаки чатлакъ чанъчыкъ такъырдады. 
Атындан тюшип, устю-башы къарнен къаплангъан ёлджу тахта къоралы эвчикни яваштан айланып чыкъты. Усталыкънен оюлгъан къапуны къазыкъ таямасы тута эди. Эвчикнинъ артында таш обалары шеклинде сыраларнен япылгъан къабирлер бар эди.   
- Кефели Али кятип сизлерге, шу тынч вадийнинъ эбедий юкъугъа далгъан урьметли сакинлерине селям ёллай! – деп, ёлджу атыны терекке багълады. 
- Бу сессиз топлашувнынъ бекчиси къаерде экен, бельки эв ичиндедир?  
Ёлджу отьмек парчаларыны торба ичине къойып, атнынъ бойнуна асты.
 – Садыкъ достум, сонъки отьмегимни санъа берем. Сен токъ олмакъ керексинъ, эгер бу гедже бузлап ольмесек, саба эрте мени кене аркъанъа алып кетеджексинъ. Мен исе, язда Къырым юртунда мейва тереклери астында биз ичюн не къадар берекет тапылгъаныны хатырлап, къызынаджам. 
Ёлджу къазыкъны алып, къапуны ачты, эвчик ичинде адет узьре атеш янгъан оджакъта, сёнген комюрни куль баскъан эди. Оданынъ дамы юксек, тютюн чыкъармакъ ичюн япылгъан тешигинден къар тюше, дивар янында дёрт адам тиз чёкип отура эди.    
- Селям алейкум, джемаат! – деди ёлджу. Онъа ич кимсе джевап бермеди. О, огюне бир адым атты. Отургъанларнынъ арекетсизлиги, джансызлыгъы ве оларнынъ акъ черелери оны тез-тез къапугъа якъын къайтып, тышарыгъа чапып чыкъмагъа меджбур этти.   
- Кятип Али, мырылдама, дёрт олю адам, бириси келип, оларны кетенге саргъаныны беклейлер. Сен исе, фельсефий меселелернен меракъланмасанъ да, шаир ве дин оджаларынынъ китапларыны окъудынъ. Халкъымыз ичюн агъыр вакъытта, юртумызнынъ сакинлерининъ джаиллигинен файдаланып, хасталарны фитне, фал ве тылсымнен тедавийлеген экимлер чокълашты. Мына онынъ нетиджеси. Ач ве фукъаре олгъанынъа бакъмадан, даа кучюнъ бар ве дюньянынъ четине келип чыкъмагъа чаренъ олды. Бу, саибини джойгъан керван мында не япа экен? – деп, ёлджу озь-озюни тынчландыра эди.   
- Эгер истесем, бу юкленген къатырларнынъ саиби олур эдим, амма акъикъат къыдыргъан адамгъа байлыкъ керекмей де. Фукъаре олып, йырлай-йырлай ёлгъа чыкъсам яхшы олмазмы? Амма гъарип айванларны да аджымакъ керек, – деп къатырларнынъ йиплерини бошатты ве аркъаларындаки юклерни ерге тюшюрди.  
Торбалар арасындан бир чувал арпа тапып, эр бир къатырнынъ огюне бир къач авуч ем къойды. Бу, япкъан яхшылыгъынен гъурурланып, кене озь-озюнен лаф этип башлады.
- Эгер бириси, кятип Али омрюнде яхшы иш яптымы, деп сораса, бу къатырлар онъа бир агъызнен: «Сувукъ боранда Али бизге ем берди, шунынъ ичюн бузлап ольмедик», деп йырлар эдилер. 
Али эвчикнинъ ичинде бир сет тапты ве ятагъы йымшакъча олсун, деп устюне тобан тёшеп ятты. 
Саба ель булутларны къувалады ве шаркъта кунеш корюнди, къабирлер устюнден тайгъан къырмызы ярыкъны корьген ёлджу Али еринден атылып турды.
- Ёл чагъыра, Беяз, сеферимизни девам этейик!
Али атнынъ аркъасына арпа торбасыны юклеп, эвчикнинъ ичине козь ташлады. Бакъса, дивар янында отургъан дёрт адамдан бириси къыбырдады. Онынъ ачыкъ козьлери кирпик юммайып, сёнюк бакъышнен къапугъа тикильген. Башкъалары бу дюньяны терк эткен. 
Ёкъ, кятип Али мында къалмагъа истемей; о, вазифесини беджерген сонъ, бу сувукъ мемлекетни къалдырып, Къырым юртуна къайтаджакъ, анда оны яхшы бильген адамлар, бал ве шербет киби татлы, икметли оджаларнынъ субетлери беклей. 
- Манъа ярдым эт, иманлы! – деп, къарыкъ сеснен фысылдагъан давуш эшитильди. Диваргъа таянып отургъан адамнынъ сакъалы къыбырдады. 
- Сен кимсинъ, Къырымлысынъмы? Менде алтын таракъ бар. 
- Я! – деп айретте къалды Али. Олеяткъан иманлы таракъ акъкъында тюшюне!
- Бир ютум сув ич, - деп хастагъа къабакъ шишесинден сув берди. О, къыйнала-къыйнала бираз сув ичти, амма къан баскъан козьлери кятипке тикли эди. 
- Мен агъыр яраландым, ерли айдутлар бизге уджюм эттилер, учь достумнен берабер шиддетли акъибетни бекледик, кимдир къапуны къапаткъан ве биз эвден чыкъып оламадыкъ. Эгер акъикъий иманлы олсанъ ве санъа ошагъанны беляда къалдырсанъ, урып ольдюргенинъ бундан яхшыдыр. 
Онынъ тишлери сытма къалтыравугъынен гъыджырдады, къолу Алиге узанды ве чаресизленип тюшти. Хаста аркъасына авдарылды, Али онынъ дёгмелерини чезип, юнь кольмегини ачты. Яралынынъ кокрегинде къараргъан къанлы яра корюнди. 
- Къан акъувыны токътатмакъ керек, ярасыны багъламагъа да ич бир шей ёкъ, - деди кятип.
Хастанынъ янында къалын, усталыкънен япылгъан беяз бир сарыкъ тура эди. Али оны чезип башлады, индже сарыкънынъ арасындан учь тишли таракъкъа ошагъан бир шей тюшти. Кятип оны котерди, буюк акъчагъа ошагъан алтын парчасынынъ устюнде арап уруфатынен язылгъан сёзлер бар эди. Али тюшюнджеге далып, хастанынъ бетине дикъкъатнен бакъты. 
- Бу адам келеджектеки буюк мусибетлернинъ алевли излерини ташымакъта. Олюлерден тирильген адамнынъ сыры мында сакълы экен. Бу буюк Къырым Эмирининъ тамгъасы, - яваштан сесини чыкъармайып, деди Али.   
- Бу алтын тамгъаны сакъламакъ керек; хастанынъ акълы ве кучю кельген сонъ, онъа къайтарырым, - деп кенъ къушагъынынъ ичине сокъты. 
О, яралынынъ кокрегини сарыкънынъ индже токъумасынен сарып, баягъы вакъыт огърашты, сонъ эвден чыкъып, къатырлардан бирини къапу алдына кетирди. Оны тиз чёктирип, хастаны котерди ве айваннынъ аркъасына отуртты ве сачлы йиплернен багълады. 
Кунеш тереклернинъ устюне котерильгенде, кятип ириген къаргъа басып, козьге корюнмеген сокъакъ бою ёлгъа чыкъты. Онынъ артындан аты, атнынъ артындан юклю къатыр кете. Къатырнынъ аркъасына багълы хаста чаресизликтен саллана-саллана отура эди.  
Бираз вакъыттан сонъ Али атынынъ устюне отурды.
- Кеттик, Беяз! Тез-тез Лида шеэрине барайыкъ, анда сени бир оба пичен беклей. Бу ер исе хавфлы. Айдутлар орман ичинден атылып чыкъсалар, шорбаджынъны къул этеджек, сенинъ акъ теринъни де сыдырып аладжакълар. Шунынъ ичюн, бу ерден узакъча кетейик.
- Бакъса, тереклер арасында оджакъ атеши корюне, бельки анда хастаны бакъаджакъ адамларны тапармыз.

Учюнджи баб

О вакъытта Буюк Литванынъ озюнде эки догъмуш Свидригайло ве Сигизмунд арасында тахт ичюн шиддетли ве къанлы ракъиплик юзь бере эди.

Къарт еринден турып тышарыгъа чыкъты. Азбарда айтылгъан лафлар оданынъ ичинде зорнен эшитиле эди.
- Озь эвинъде эджнебийлерни къабул этесинъми? – деп, ачувнен фысылдады атлы.
- Шорбаджым, мен озюм де эджнебийим, бельки унуткъандырсынъ, - деди къарт.
- Сени яхшы билем, онынъ исе гъалиба олюм вакъты кельгендир.
- Олар меним мусафирлерим. Джанларыны агъыртма. Я бу янъы беш къулны къайдан алдынъ?
- Бу теджрибели усталар: бакъырджы ве силя усталары. Керваннен кельдилер. Мен бу керванны бутюнлей басаджакъ эдим, амма къайдандыр шейтан юз атлыны алып кельди, олар насылдыр алидженап хан ичюн сыгъынларны айдай эдилер. 
- Къатырларны ташлап кетмеге меджбур олдым, айдавджылары къачып кеттилер, мен исе тек бу усталарны якъаладым. Энди оларны Лида шеэрине алып барып, яхшы парагъа сатарым.
- Алла санъа бу иште ярдым этсин! – деди къарт. 
Сонъ эв саиби ве янъы мусафир одагъа кирдилер. Ябанджы йигит яш, узун бойлу, кенъ омузлы. Белинде къара къын ичинде узун къылычы асылы эди. Юксек окчели чызмалары, буюк тёгерек тери къалпагъы ве махсус тикильген къара ягъмурлыгъы онынъ литвалы киббар олгъаныны бильдире.  
Буны козьге чарпынгъан акъ тюсте юзю де тасдикълай эди. 
- Оджакъ янына кечип отур! – деди эв саиби.
Мусафир исе, отурмайып, къапу янында турмакъны девам этти. Козьлери кенъ ачылып, гедже къушнынъ козьлерине ошады.
- Сен кимсинъ? – деп, еринден къыбырдамайып, сорады Хаджи.
- Ёлджум…
- Кезинип юресинъми, я да даа башкъа ишлернен огърашасынъмы?
- Мен керван туджджарларынынъ сакъалларыны тыраш этем…
Бойле джевап, адетке коре, къабалыкъ сайыла эди. Оджакъ этрафында таныш олмагъан адамларнен корюшкенде, атта онынъ урбасы эски олса да, эписи тенъ олып, незакетли суаллер берип: селяметлик, малнынъ алы, ёлнынъ узунлыгъы акъкъында лаф этелер.
Янъы мусафир къавгъа къыдыргъаны аныкъ олды. Хаджи козьлерини котерип, ашагъа тюшюрди, тек агъзынынъ бир чети бираз бурюшти. Асылзаде хан адий ёлджунен дава этерми?
- Эв саиби, Лидагъа алып баргъан ёлны къыдыргъанынъ акъкъында айтты, истесенъ, сени озгъарырым, - деди литвалы. 
Хаджи джесюр йигит эди, амма шимди аты даа раатланмады, мында о, хавфсыз ерде, мусафирлик къануны оны къорчалай. Ёлгъа чыкъса, бу айдутнынъ достлары оны, якъында озю сыгъын авлагъаны киби авлайджакълар. Ве хан джевап берди:
- Ёкъ, мен шимди Лидагъа бармайджам.
- Я бизим къайгъылы дюньямызны терк этмеге азырлангъан хаста кимдир?
- Оны айдутлар яралагъан, ихтимал, бу орманда ат ойнаткъан Свидригайлодыр. Айткъанларына коре, бу орман къапланы ич кимсени аямай, - деди кятип. 
- Сен не беллейсинъ, башкъалары Свидригайлоны аджыйлармы?
Кятип джевап берип:
- Мен не айтайым, мен дюнья юзюнде ель айдагъан бош бир сепетке ошайым! – деди.
- Свидригайло батакълыкъ артында юксек бир къаледе яшай. О, сув ичинде ялдагъан кесертки я да дагъларда сакълангъан йылан киби. Оны ич кимсе тутып оламай, амма о, эр ерде апансыздан пейда олып, душманларыны ёкъ эте.
- Ким айдутлыкъ япса, озю ичюн белли бир джеза къыдыра: онынъ башы эписинден юксек олып, Лида шеэрининъ диварында къазыкъ устюнде котериледжек, - деди Хаджи, усталыкънен этли чубугъыны атеш устюнде айландырып.
- Свидригайло – Сигизмунднынъ явузлыкъларыны айдагъан къамчыдыр, - деп девам этти литвалы.
- Свидригайло – интикъам къамасы, гъазап мызрагъы ве акъикъат къылычыдыр… Шимди Свидригайло ялынъыз къалды, онынъ не огълу, не агъа-къардашы бар. Бир кунь о, эляк олып йыкъылгъанда, эви бош къаладжакъ. Бу яхшымы?
- Ёкъ, яхшы дегиль, - деди Хаджи.
- Эвельден Свидригайлонынъ джесюр агъа-къардашлары, муляйим къыз къардашлары, сакъалы агъаргъан бабасы бар эди. Амма къырал Сигизмундгъа юз ат керек олса, о, бизим эвлеримизге келип, юз ат ерине учь юз энъ яхшы айгъырны алып кете. Ондан гъайры, бир ерде айдутлар кибирли киназны таладылар деп, джеза сыфатында къадынларнынъ ильванларыны биле тутып ала. Бу яхшымы?
- Бу да яхшы дегиль, - деди Хаджи, - амма озюнъиз джесюр олсанъыз, не ичюн атларынъызны ве къадынларынъызнынъ ильванларыны тутып алмагъа ёл бересиз?
- Сёзлеримни динъле, атлы, бабанъ, агъа-къардашларынъ, къыз къардашларынъ бар эди, дейсинъ. Оларгъа не олды? – деди Хаджи.
- Бабам кечинген сонъ, манъа къаладжакъ мирасны айнеджиликнен башкъасы алды, агъа-къардашларым исе ер юзюнде даркъалдылар. Энди кунеш астында къаерге барайым? Не япайым?
- Бу да яхшы дегиль, - деди Хаджи.
Сонъ, эеджанланып:
- Эгер къолунъдаки узун къылычынъ озь халкъынъны къорчаламакъ ичюн йылтыраса, керван ёлларында ойнама, джесаретинъни косьтермеге истесенъ, девлетинънинъ таянчы олмагъа истесенъ, манъа Лидагъа кель, мен сени союнънен барыштырырым ве насыл этип шурет къазанмагъа огретирим, - деди.
- Мени динъле, йигит, - деп джевап берди ёлджу, ачувнен агъзыны енъинен сюртип. 
- Лидагъа баргъанымда, къыралнынъ джасуслары изиме чакъаллар киби тюшеджек, амма мен оларгъа теслим олмам ве эляк олурым. Догърумы?
- Къоркъма, - деди Хаджи, - Лиданынъ гъарбий араба къапусы тарафына барсанъ, юксек сельбилерни корерсинъ. Къапу бекчилерине:
- Мени анавы янъы эвнинъ саибине алып барынъ! – дерсинъ.  
- Сонъ оларгъа бу кягъытны косьтер. Хаджи джебинден бир кягъыт алып, баш пармагъындан алтын юзюгини чыкъарды. Янаяткъан пытакънен юзюкнинъ муурини къыздырды ве кягъыткъа бастырды. Таракъкъа ошагъан тамгъа кягъытнынъ устюне басылды. Оны экиге болип къатлады ве тизинде тегизлеп, ёлджугъа узатты. О, кягъытны алып, къушагъына асылгъан бакъыр къутучыкъкъа сакълады.
- Сёзюнъе инанам, хан, энди мени бекле, - деп къапуны ачты ве азбаргъа чыкъты. 
Эв саиби индемейип, онынъ артындан кетти. Азбарда беш эсир атеш якъып, онынъ этрафында отура эдилер. Эписининъ къоллары аркъасында багълы, боюнларында, уджлары сачлы йипнен багълы ильмеклер бар. 
Къулларнынъ янында узун бойлу бир ат тура. Мабюслерни туткъан йипнинъ уджу онынъ эгерине багълы эди. 
Литвалы атына минип:
- Турунъыз, айванлар! Эгер къыбырдамасанъыз, мен сизинъ башларынъызны кесип, беденлеринъизни ёлда къалдырырым, - деп къычырды.  
Беш къул еринден турып, бир-бирининъ артындан топаллай-топаллай чаптылар. Литвалы къамчысыны саллады ве бираздан сонъ эписи байыр артына кечип, козьден ёкъ олдылар. 
Эв саиби исе одагъа къайтып кирди.
- Сайгъылы мусафирим, узакътан юзге якъын атлы пейда олып, бу ерге бакъып келелер, - деди.
- Билем, олар къыралнынъ атлылары, мени къыдыралар. Я меннен шимди лаф эткен адам ким эди? – деп сорады Хаджи.
- Бу орман къапланы, керванларнынъ джезасы, къыралымызнынъ сою ве къан душманы, - фысылдап деди эв саиби, санки о, къайтып келип, онынъ айткъан лафыны эшитеджек киби. 

Дёртюнджи баб

Хаджи Гирай, ихтимал, Буюк Литва девлетининъ шеэрлеринден бири олгъан Лида шеэринде дюньягъа кельген, онынъ къорантасы Къырымдаки агъыр вазиет аркъалы сюргюнликте яшай эди. Онынъ баба-деделери арасында Алтын Орду Къырым улусынынъ эмирлери бар эди.

Лида шеэрини зиярет эткен сонъ, кятип Али эки кунь девамында тар ёл бою дженюпке таба кете. Буюк Литванынъ топракъларында къыркъ бинъден зияде къырымлы ерлешкен олса да, оны тувгъан юрту чагъыра эди.
Аты ашыкъмайып адым ата, даа бутюнлей озюне кельмеген хаста да онынъ пешинден келе. Башына тюшкен мусибетлерге бакъмайып, Тегене Ширин бей озь вазифесини беджерди. Онынъ макъсады Буюк Литвагъа келип, Хаджи Гирайны Къырым тахтыны къабул этмеге чагъырмакъта эди. Ширин ве Аргъын бейлери онъа къол тутмагъа сёз бердилер. 
Кятип йырлай-йырлай, узакъларгъа бакъа, чюнки орманлыкъ манзарасы ерине пейда олгъан чёль онынъ юрегини къыздыра эди. Бир къач куньден сонъ кенъ чёль ёлу ташлы тёпеликлерге алып кельди. О ерден къой сюрюлери ве ешиль тарлалар корюнди. Сийрек чалылар арасында дамлары тегиз эвлер, къара тютюн чыкъкъан баджалар ве кучюк къалелерге ошагъан, зенгин ногъайларнынъ эвлери, Къырымгъа якъынлашкъанларыны беян этти.  
Чёль ичинде дагъылгъан койлернинъ меркези буюк мызракъкъа ошагъан минареден анълашыла. Адет узьре, джами янында мектеп бинасы да ола эди.
Буюк килимлер киби, янъы чыкъкъан богъдай филислери тарлаларны яраштыра эди. Ашлыкъларнынъ оськенини козеткен койлюлер, тарла этрафында юре.   
Кятип бир тёпеликте токътады. 
- Бу ер дженнет олмакъ ичюн яратылгъан, амма шимди азап ве козьяш вадийине айланды, - деди о. 
- Бир къач йыл эвельси бойле баарьнинъ къанлы куньлеринде, къоркъудан къалтырап, артыма бакъа-бакъа, джинаетчи киби бу ерден къачтым, чюнки Улу-Мухаммеднинъ аскерлери Къырымда догъаяткъан миллий рухны ат туякъларынен таптап кечтилер. 
- Адым ат, Беяз, якъында биз пайтахтымызнынъ, зенгин ве дюльбер шеэримизнинъ араба къапусы алдында геджелермиз. Дюньянынъ энъ къудретли ве энъ дешетли падишасы мында укюмдарлыкъ япа.  
Кятип ёлуны девам этти. Ёлда буюк, узун бойнузлы огюзлер екильген арабалар, пияде ёлджулар, безетильген атлар устюнде атлылар, арыкъ эшеклерни айдагъан, кунештен къараргъан койлюлер сыкъ-сыкъ расткеле башлады; эр тарафтан сыгъыр ве къойларнынъ сеслери, айдавджыларнынъ сёгюшлери эшитиле эди.  
Шеэрге якъынлашкъанда кятипни узун акъ таякълары олгъан адамлар сарып алды. 
- Сен кимсинъ? Урбаларынъ фукъаре олгъанына бакъмадан, яхшы атынъ бар, къатырны да ташыйсынъ. Акимге барайыкъ, о санъа олюм джезасыны берер.  
Кятипни юксек таш диварнен къапалгъан азбаргъа алып кетирдилер. Кенъ килим тёшельген софада аякъларыны хачлап, ёлакълы джуббе кийген арыкъ бир къарт отура эди. Башында къара къалпакъ, сакъалы таралгъан, серт, кескин бакъышы ве ашыкъмайып япылгъан арекетлери, онъа якъынлашкъанларнынъ эписинде къоркъу уяндыра ве олар баш эге эдилер.
Онынъ янында эгилип, къолунда къамыш къалем туткъан яш хызметчи буйрукъ беклеп отура.
- Сен кимсинъ? – деп сорады аким.
- Меним адым Али, Къырымлы кятип олам. Узакъ ёлларда юрем ве козюм корьген адиселерни дефтериме язып алам, - деди кятип Али.
Къарт онъа инанмады ве къашларыны котерип, кятипке тикильди.
- Я бу къатырнынъ аркъасындаки хаста ким? Онынъ урбалары, зенгин олгъаныны къайд эте. О, иманлы я да кяфирми? Айткъанларына коре, сен оны яралап, талагъансынъ ве бутюн мал-мулькюни саткъансынъ. Бу лаф догърумы?
Кятип къолларыны кокке котерди.
- Сен, эр шейни корьген Аллам, меним екяне къорчалайыджым! Мен, ялан ошеклерден гъайры ич бир шейнен огърашмагъан адамларгъа шашам! Ишлерим ве къайгъыларым оны меракъландырмай.  
Аким ишарет пармагъыны серт бакъышнен котерип, яваштан айтты:
- Мени алдатма, бу хаста акъкъында нени билесинъ?
Али, тар-мар этильген керванны тапкъаны ве яралыны къуртармакъ ичюн япкъан арекетлери акъкъында айтып берди.
Къарт акъ сакъалыны къолунен сыйпады ве:
- Бельки бу яралы пек буюк адам ве онынъ къолу кунешке етедир? Мен оны озюм бакъарым, - деди.
Аякъларыны къадифе папучларгъа сокъып, софадан тюшти ве къатыр тургъан ерге барды. Онынъ этрафында хызметчилери топлашты ве бир-бирини итеклеп акимнинъ янында турдылар.
- Биз бу хаста адамны билемиз. О, Тегене Ширин бейге ошай. Мына, къатырнынъ янбашында онынъ тамгъасы басылгъан. Эки-учь юз къатыр ве девелерден ибарет Ширин бейнинъ керванлары Къырымдан Булгъаргъа ве мукъаддес Шамгъа биле бара, - деди олар. 
Аким хызметчилерини динълеп, индемеди, сонъ дудакъларыны чайнап, къарарыны илян этти, янындаки хызметчиси исе оны бирден язып алды.  
- Бильгили ве ишанчлы адамлар хастаны Къырымлы Тегене Ширин бей, деп илян эткенлери себебинден, мен оны къатырдан тюшюрип, эвиме алып бармакъ ве экимни чагъырмакъны буюрам, о, озь отларынен оны тедавийлесин. Яралы адамгъа ярдым этип, хайырлы иш япкъан кятип озь ёлуны девам этсин, къуртарылгъан бей сонъ онъа мукяфатыны береджек. Къатыр кятипнинъ олмагъаны ичюн, шорбаджысы тедавийленгедже менде къалсын. Кятипнинъ аты, укюмни илян этип, муурьни баскъанымыз ичюн, бизде къаладжакъ. Яздынъмы? – деп, аким ярдымджысына бакъты.
- Эльбетте, эфендим, - деди о.  
Аким:
- Окъумыш йигит, озь адымдан санъа бир кумюш берем, - деп къошты.
Али, узатылгъан кумюш акъчаны алып, дудакъларына тийдирди. 
- Сенинъ икметинъ сынъырсыз, эй укюмдар, акъикъат даркъатыджы. Сен мени, хаста ичюн къасеветимден, аркъасына мингеним шарт олмагъан, амма аш бермеге шарт олгъан атымдан ве къатырдан азат эттинъ. Энди мен, инсанлардан энъ эмиетсиз олып, енгиль капикке ошап, инсафлынынъ къолундан, кёр тиленджининъ чанагъына тюшкен киби олдым. Эйилигинъ акъ сакъалынъа ошагъан олса, бу кумюш пара алтынгъа чевирилир, - деди о.
Сонъ, акъчасыны джебине къойып:
- Керчектен айтам, урьметли башлыкъ, аягъынъ баскъан ерде ич бир вакъыт берекетсизлик олмаз, - деди.
Али, лафыны битирип, къыбырдамайып тура эди. Аким ве онынъ этрафындакилер индемейип, де бир-бирине, де кятипнинъ джебине бакъып къалдылар.
- Башымны айландырма, мен санъа бир кумюш бердим, оны ал да ёкъ ол, - деди аким.
Али атынынъ янына барып, озь торбасыны алды, омузына асты ве артына бакъмайып: Бурма киби ёллардан
                        Бурулып кельдик яр, яр.
                       Сырма мыйыкъ бабайдан
                        ……….. яр, яр, яр... 
 - йырлай-йырлай азбардан чыкъып кетти.

Бешинджи баб

Хаджи Гирай озь неслини Джучининъ он учюнджи огълу ве мешур могъол сераскери Чингизханнынъ торуны Тукъа Тимурдан алып бара.

Кятип Али, акимнинъ азбарындан чыкъып, шеэрнинъ джамиси янындаки мектепке ёл алды. Бираздан, джамиге даа учь юз адым къалгъанда,  эски бинанынъ къорасы янындан кечкенде онынъ юреги ойнап башлады. 
- Эр шей чокъ йыллар эвельси насыл олса, ойле де къалгъан, эрик ве дут тереклери арасында кирамет дамлы эвчиклер, кокте ап-акъ гогерджинлер, олардан даа юкъарыда къара къартал къанатларыны къыбырдатмайып, учмакъта - деп тюшюнди о. 
Гуллеген эскенчикнинъ акъ пытакълары да къора устюне асылып тура ве оларнынъ астында алчакъ бир къапу сакълангъан. Онынъ куль тюсте тахталарында индже оюлган нагъыш даирелери але даа корюне. 
Бир вакъытлары бу къапудан назик эндамлы, ешиль антерли къыз чыкъа эди. О къаерде? Онъа не олгъан?
Апансыздан къапу ачылып, тышарыгъа узун мавы антер кийген, башында беяз феси олгъан осьмюр къыз чыкъты. Онынъ къолунда куреги бар эди. Ал янакълары ве къара козьлери, антери ве башындаки феси бу къызчыкънынъ къырымлы олгъаныны косьтере эди. 
Озюнджесине бир шейлер йырлап, о, къора тюбюндеки эндекни темизледи ве акъкъан сувны озь багъчасына айландырды. Сонъ башыны котерип, къолунен козьлерини кунештен къапатты ве сокъакънынъ сонъуна бакъты. О ерде кимдир кучьлю сеснен йырлап: 
Вардым ярем багъчасына,
Бульбуль сандым сесини,
Назлы ярем, къозучыгъым,
Эгри къоймыш фесини…
- Козюмден юкъу къачты, танъ аткъандже кокке бакъып отурам. Бу меним такъдирим дегильми? Келеджек куньлернинъ тапмаджасыны ачмагъа истейим… 
Сокъакънынъ башында къою ешиль кольмеги къушакънен багълангъан бир яш атлы пейда олды. Къара къалпагъыны онъ къашы тарафына чекип, сабырсызлыкънен ойнагъан атыны къызгъа таба ёллады. Озю де юрекленип, атыны ашыкътырып, къамчылады. Къызгъа якъынлашкъанынен, бирден атыны токътатты.
Къыз курегини ташлады ве къапуны ачып, азбар ичине чапып кирди. Атлы йигит къалпагъыны башынынъ артына чекип, яваштан сокъакъ бою кетти. Къапу бираз ачылды, къыз башыны тышарыгъа чыкъарып бакъты. Сонъ къоркъа-къоркъа чевре-четине козь ташлап чыкъты, курегини алды ве азбарына къайтып кирди.
Кятип, козьлерине тюшкен узун къалпагъыны догъуртты, урбасынынъ этеклеринден тозуны къакъты, къушагъыны сыкъты ве сакъалыны сыйпай-сыйпай кулюмсиреди. Этрафына бакъып, джебинден ешиль тюсте безетильген явлыкъны чыкъарды ве терен тюшюнджелерге далды. 
- Алла, Алла, бу ерде ич бир шей денъишмейип къалгъан: шу терек, тек бираз юксек ве къалынджа олгъан, шу къапу, тек даа зияде къараргъан ве къыйышкъан. Къыз да, мен он секиз яшында олгъанда севгениме ошай, амма о дегиль. Эр шей денъишмейип къалгъан, атта о ерде де, эски минаре устюнде къартал уча, тек Али денъишти, - деп къорагъа таянды.
- Чокъ йыл эвельси бу ерде бир чанакъ шефтали тутып тургъан ве озю де шефтали киби татлы къыз къаерде?   
Али онынъ огюнде токътап, таягъынен такъылдатты. Къапу артындан къартнынъ оксюриги эшитильди.
Босагъада башында къар киби ап-акъ сарыгъы олгъан, къуру ве букюльген бир къарт пейда олды. 
- Селям алейкум! – деди Али.
Къарт онъа сувлы къып-къырмызы козьлеринен тикилип, белине багълангъан къушагъынынъ къатмерлерини къарыштырып, эски мешин торбачыкъны чыкъарды. Къансыз, мумгъа ошагъан пармакъларыны торба ичине сокъып, къараргъан бир къапикни чыкъарды.
- Алла-Алла! – деп, Али капикни манълайына ве дудакъларына тийдирди.
- Бу эвде ким яшай? Ким ичюн Екянеге дуа окъуйым?
- Шимди бу эвде мен яшайым, амма о менимки дегиль, эвнинъ саиби кефели Къадыр Али эди. Маалемизде Къадыр Али оджаны бильмеген адам ёкътыр. О, дин хызметчилерине эр вакъыт садакъа бермектен баш тартмай эди, - деди къарт.
- Я санъа такъдир насыл ад берди, эфендим?
- Манъа эфенди деме, мен адий бир кятип олам. Омрюмни юклю деве киби кечирдим, балаларымнынъ къулу ве къорантамнынъ эсири олдым. Мен эр шейни пармакъларымнен саям, эвим фукъаре ве отьмекке тоймай, - деди къарт.
- Яшлыгъымдан Къырым укюмдарларынынъ тарихыны язам. Энди мен къартайдым ве ишлеримни яшча ве окъумыш хадимге тапшырмакъ керегим, - деп девам этти. 
- Сен манъа къараргъан бир капикни ачыкъ юректен бергенинъ ичюн, мен санъа бир кумюш къайтармагъа истейим, - деди Али.
Къарт онынъ авучында парылдагъан кумюшке эгилип бакъты.
- Узун омрюмде ич бир къалын китапларда айтылгъан бойле муджизелерни корьмедим. Я да эфендим, сен яры кёр къартнынъ устюнден кульмеге кельдинъми? 
- Ёкъ къартым, истесенъ хызметчинъни базаргъа ёлла, о санъа бир табакъ кебап, бал ве отьмек кетирсин, - деди Али.
- Сонъ бельки узакъ Лида шеэринден мында кельген ёлджугъа да бир кесек отьмек берерсинъ.
- Вай Аллам, сен Лида шеэринден кельдинъми? Ойле олса, эвге кир ве о ерде корьгенлеринъни айтып бер, сени манъа Алланынъ озю ёллады, - деди къарт. 
О, оданынъ кошесинде тургъан буюк сандыкъны ачып, теринен къаплангъан эльязма китабыны алып чыкъты. Къалтыравукъ къолларынен керекли саифени ачып, китапны мусафирге узатты. 
Али буюк меракънен окъуп башлады:
Тукъа Тимур Бату-ханнынъ сеферлеринде иштирак эткен сераскерлерден бири эди. 1260 с. Менгу-Тимур хан Алтын Ордунынъ бир къысмы олгъан Къырым юртуны озюнинъ узакъ сою, Тукъа-Тимурнынъ огълу Уран-Тимургъа берди. Уран-Тимурнынъ эвлятлары хан акимлери сыфатында Къырымны идаре эттилер.
Хаджи Гирайнынъ бабасы Гъыяс-эд-Дин, анасы исе мырзанынъ къызы Асие эди. Гъыяс-эд-Дин 1395 сенеси озюни мустакъиль Къырым ханы, деп илян эткен Таш-Тимурнынъ буюк огълу эди.
Акъсакъ Тимур Алтын Ордугъа къаршы дженк ачкъан вакъытта Таш-Тимур Къырымдан къувуп чыкъарылды. Онынъ огъуллары Гъыяс-эд-Дин ве Девлет-Берди Литва топракъларына къачмагъа меджбур олдылар.

Алтынджы баб

Хаджи Гирайнынъ эмджелери Алтын Орду ханы Тохтамышнынъ тарафдарлары сыфатында, къудретли сераскер Едигейнен олгъан акимиет курешинде онъа къол туттылар. Урушларнынъ биринде Тохтамышнынъ чокъусы силядашлары эляк олды, олар арасында Хаджининъ бабасы Гъыяс-эд-Дин де бар эди.

Къарт сары чарыкъларыны сюйреклеп эвден чыкъты, азбардан кечти ве софагъа котерильди.
- Меним артымдан кель, ёлджу!
Али къартнынъ артындан балчыкъ табанлы, диварлары янында тар килимлер тёшельген одагъа кирди. Рафларда эки кумюш гугюм ве Мысырдан кетирильген чичек савуты бар эди. Бир-бирине багълангъан боялы агъачлардан усталыкънен япылгъан ода таванынынъ ортасында тютюн чыкъармакъ ичюн тешиги бар. Кошеде оюкъ ичиндеки оджакъта янгъан комюр тютей. Аркъа дивары янында учь дане ачыкъ, демирнен къаплы сандыкъ тура, оларнынъ ичинде сары тери джылтлы буюк китаплар бар эди. 
Али таягъыны ве башкъа шейлерини къапу янында ташлады. Аякъкъапларыны чыкъарып, къартнынъ янына барды ве тиз чёкип, килим устюне отурды. 
- Арсланбике! – деп, хырылдагъан сеснен къычырды къарт. 
Узун антер ве беяз фесте бир къыз одагъа кирди. Къолларыны хачлап, буйрукъны беклеп эгильди.
- Мына бу кумюшни ал, Чолпан къарткъа берип, онъа бойле айт: Чолпан къартбаба, базарда кумюш акъчаларны денъиштирген къарайларнынъ алдына барынъыз. Олар даа оюн ичюн топлар ве ашыкъларны саталар. Анда кумюшни бакъыр капиклерге алмаштырынъыз.
Кумюшни денъиштирген сонъ, Чолпан акъай ёлджулар аш ашагъан сырагъа барсын ве бу урьметли акъикъат къыдырыджы айткъан ашларны сатын алып кетирсин. 
- Хызметчимиз нени сатын алсын? – деп, къыз Алиге бакъты. 
О исе, къызгъа бакъып къалды, онынъ юзюнинъ назик чизгилери таныш киби эди. Оны къаерде корьген экен?
- Хызметчи сепетини алып кетсин ве чокъ йыллардан берли корьмеген къардашына сатын аладжакъ киби, эр шейни алсын, - деди Али.
- Хызметчиге сайламагъа разылыкъ берем, - деди къарт ве къызны янына чагъырып, къулагъына:
- Чолпан акъай базардан къайткъан сонъ, мында йыртыкъ урбасынен кирмесин, онъа меним эски кольмегимни бер.
- Сен исе, онъа акъчаны берип, бу ерге къайтып кель ве озюнънен кягъыт, къалем ве мерекеп шишесини кетир. Шимди онынъ лафларыны язып алырсынъ, - деди къарт.
Къыз гъайып олды ве тез арада кягъыт ве язув алетлеринен къайтып кельди. 
- Айт манъа ёлджу, энъ эвеля адынъны айт, къаерденсинъ ве бизим шеэримизге насыл етип кельдинъ?
- Меним адым Али Кефели. Амма догъгъан ерим бу шеэрнинъ якъынларындаки бир койдир. Мен сизинъ бутюн суаллеринъизге джевап бермеге азырым, амма башта юрегимни къасеветке батыргъан бир шейни бильмеге истейим, - деди Али. 
- Яхшы, айт, - деди къарт.
- Риваетлерге чевирильген хаберге коре, Гъыяс-эд-Дин эляк олгъан сонъ, онынъ хызметчиси яш Хаджи Гирайны Тохтамыш тарафдарларынынъ башына кельген белялардан зорнен къуртаргъаны керчекми?
- Керчек, - деди къарт.
- Тахминен алты йыл девамында хызметчи бир ерде сакълангъан, сонъ озь коюне къайтып, баланы сой-сопларына къайтаргъаны догърумы?
- Догъру!
- Энди мени динъле. Шахзаде керей къабилесининъ адий чобанлары арасында осьти ве буюди. Олюм панджасындан къуртарылгъан Хаджи Гирай джесюр ве адалетли генч олды.
Алтын Орду ханы Улу-Мухаммеднинъ къарача-бейлери Тегене-бей Ширин, Навруз-бей мангъыт ве Айдер-бей къонърат эдилер. Амма хан озь бейлеринен узлашып оламагъаны ичюн, олар оны де терк эте, де къайта эдилер. Навруз-бей мангъытларнен, Улу-Мухаммеднинъ душманы олгъан, Кучюк-Мухаммедке ёл алды, Тегене ве Айдер исе Сеид-Ахмедни хан этмеге истедилер.
Улу-Мухаммед, Кучюк-Мухаммед ве Сеид-Ахмед Сарайда ве Къырымда укюмдарлыкъ япмакъ ниетинен къанлы дженклер кечирдилер. Адет узьре «сой-сопны да темизлеп» башладылар. Бу дегирмен ташлары арасына Хаджи Гирай да тюшти.
Улу-Мухаммед къонъратларны озюне якъынлаштырды, чюнки олар Джучи ханнынъ анасы чыкъкъан эски къабиледен эдилер. Буны, озьлерини марум къалгъан, деп сайгъан Ширинлер бегенмеди. Чюнки Ширин къабилеси, даа могъоллардан эвель олгъан, къадимий Къырым задекянларына менсюп эди. Онынъ ичюн, хан Айдер-бейни озюне якъынлаштыргъаны, оны Тегене-бейнен душман этти.
Тегене-бей Къырымнынъ озь ханы олгъаныны истеди. Бунъа энъ ляйыкъ Хаджи Гирай олды. Ширин ве Барын бейлери Литвагъа эльчилерни ёллап, Хаджи Гирайны Къырым тахтына чагъырдылар. Амма Литва девлетининъ сынъырларында айдутлар кервангъа уджюм этип, чокъусы къырымлыларны ольдюрдилер, - деди къарт.
- Мен бу икяенинъ девамыны билем, - деп Али Литвада олып кечкен вакъианы тариф этти.
Мында да дешетли шейлер олды. Сеит-Ахмеднинъ эмирини беджерген джеллятлар меним кендже огълумны тутып, аякъларына зынджыр багълады ве зиндангъа ташладылар, – деди къарт. 
- Не къадар буюк джинает! – фысылдап деди Али. 
- Бу балам ичюн пек яндым. О, меним екяне огълумдыр. Къартайгъан сонъ о, меним онъ къолум ве козьлерим олды. Озь бильгилеримни онъа бердим, о исе меним ярдымджым эди, - девам этти къарт.
- Огълум менден окъув ве язувны огренди, амма о, чокъча арбий ишлернен меракълана эди. Бир зенаатны огренсин, деп оны демирджи Мансургъа шегиртликке ёлладым, о исе силя япмагъа огренди ве Хаджи Гирайнынъ тарафдарларына къошулды. 
- Энди огълумнынъ ерине хызметчимнинъ къызы Арсланбике манъа ярддым эте. Онынъ, чешит тюрлю шиир ве йырларны эзберлемеге, язмагъа ве окъумагъа буюк къабилиети бар.
- Меним козьлерим исе, йыл-йылдан зайыфлаша ве бир ариф ерине эки-учь арифни корем. Арсланбике ярдымджы кятибим олды. О, фикирлеримни язып ала ве китапларымны янъыдан кочюре. Мына, къолунда къалем тутып, алдынъда отургъан одыр, - деди къарт.
О вакъытта Али, кятип къыз – якъында къапудан курек котерип чыкъкъан къыз олгъаныны анълады. Онъа дикъкъатнен бакъып, чокъ йыл эвельси бу азбарда корьген къызны хатырлады, амма сорамагъа утанды. 
Али эеджанланып:
- Сен аджайип шей япкъансынъ. Яш къызгъа окъув ве язув инджеликлерини огреттинъ, шимди онынъ бильгиси мырзаларнынъ бильгисинден къалышмай. Мен корем, эвинъизде эр шей илимге толу, - деди. 
Къарт индже пармакъларыны бир-бирине кечирип, Алиге дикъкъатнен тикильди.
- Энди озюнъ акъкъынъда айтып бер, Алла сени манъа ёллагъаныны исбатла, - деди.
Али башыны саллап, къара атешин козьлеринен къартнынъ бетине бакъты.
- Ачлыкъ мени ёлгъа чыкъарып, чёль ве орманларны кечмеге меджбур этти. Фукъарелик ёлумны девам этмеге ярдым этти, чюнки ич бир ерде токътамагъа себеп ёкъ эди. Меним оджам – джеллятнынъ къылычындан къоркъудыр. Амма эр даим къулагъымда бир сес янъгъырай: «Къасевет этме, сен озюнъе ляйыкъ ишни япасынъ», - деди Али.
Къарт кятип башыны саллады.
- Сен окъумыш адамсынъ, эр бир къады я да виляет акими сени къувана-къувана кятип этип алыр. Мен исе сени шимди китап кочюрип алыджы сыфатында озюме ярдымджы этип алам. Бейбарс джамиси янындаки мектеп китапханесинде ич кимсеге серлевалары биле белли олмагъан екяне китаплар бар, оларны инсаниет ичюн ёкъ олмасын, деп янъыдан кочюрип алмакъ керек. Ёллар ичинде бошуна кезгенинъ етер. Сени але даа аякъ астындаки ташлар, тоз ве чамур озюне тартамы?
Али эеджаннен:
- Манъа дейлер, эвинъни ренкли килимлернен безетме. Якъында борулар дженкке чагъыраджакъ. Бутюн халкъ къолуна силя алгъанда, мен бу гуллер арасында насыл отурайым?
Айретте къалгъан къарт колларыны котерди…
- Насыл дженк акъкъында айтасынъ? Дюньяда энъ къудретли ве улу хангъа къаршы ким чыкъып оладжакъ? Тек озю дженк этмеге истесе, душман аскерлерини къырып ташлайджакъ. 
- Шимальден кучьлю алев келип, эр кесни сынавдан кечиреджек, - деди Али. 
Къарт башыны саллады:
- Ёкъ, шимди Улу-Мухаммед бутюн душманларыны тар-мар этти ве о, къылычыны къынында туткъанда, Къырым топрагъында ве Алтын Ордунынъ бутюн сынъырларында тынчлыкъ-аманлыкъ олур.
Оданынъ ичине къарт хызметчи кирди, узун кольмеги белинде тар къушакънен багълы эди. О, кумюш акъчагъа сатын алынгъан, чешит тюрлю ашлар къоюлгъан табакъны кетирди. Узун бойлу къартнынъ арыкъ беденине ёлакълы кольмек кийильген эди. Агъаргъан сачлары елькесине тюшкен.
Къонагъа йипек орьтюни тёшеп, пите, бадем, бал, фыстыкъ, юзюм, шекерленген къавун кесеклерини къойды. 
- Бу къарт хызметчиден бир-эки шейни сорамагъа разылыкъ берерсизми? – деди Али.
- Сора, урьметли ёлджу.
- Къаерденсиз, агъа? – деп сорады Али хызметчиден.
- Узакътан, ялы бою топракъларынданым. Мен балыкъчылар къорантасында дюньягъа кельдим. Балалыгъымда, къыпчакъларнен юнанлар арасында олгъан чатышмада атлыларнынъ къолуна тюштим. Къыпчакълар бизге «данъгъалакъ» дейлер. Гъалебе къазангъан аскерлер эсирлерни Сарайгъа алып кеттилер. Анда эпимизни къой киби базарда саттылар.
Бойлеликнен, мени булгъар базыргяны сатын алды ве озюнинъ тиджарет Биляр шеэрине алып кетти, о ерден исе чёллерден кечип, мында келип чыкътыкъ. Чокъ вакъыт кечти. Сачларым къарт текенинъ тюкю киби олды, амма озь коюмни але даа барып корьмеге истейим.
Къырымтатар тилини балалыгъымдан билем. Эгер мында башкъа эсирлер олмаса, урум тилини бутюнлей унутыр эдим. Базыда оларнен базарда корюшем, бир кенарчыкъкъа отурып лаф этемиз. Эсирлернинъ алы бу ерде яхшы, Къырымда къуллукъ ёкъ, татар халкъы мераметли. Чокъусы хызметчилер ватанларына къайтмагъа истемейлер.
- Сен меним хызметчимни тартып алмагъа истейсинъми? – деди къарт, къашларыны котерип.
- Хызметчи акъкъында умют этмейм, озюм фукъаре киби, бир авуч богъдайгъа къуванам, - деди Али. 
- Догъру, къартайгъан сонъ шорбаджымны денъиштирмеге истемейм, бу ер меним мекяным олды, - деди Чолпан къарт.
Сонъ сесини чыкъарып:
- Софрамызгъа буюрынъыз, - деди.
Яваштан килимге басып, бакъыр леген ве оймалы сув къуманыны кетирди. Къарт кятип ве Али къолларыны ювып, ягъбезнен сюрттилер ве индемейип ашамагъа башладылар. Али эписи ашларнынъ дадыны бакъкъан сонъ, адет узьре миннетдарлыкъ бильдирди ве кетмеге разылыкъ сорады.
Кимсесиз сокъакъта терекнинъ кольгесинде бираз вакъыт турып, эски къапугъа бакъты. Къарт кятип де, мусафир чыкъкъан къапугъа таба бакъып къалды.
- Аллам я Раббим, манъа ярдым эт! Кене бир озюм къалдым! Язгъан китабымны екюнлемеге ярдым эт!

ЭКИНДЖИ КЪЫСЫМ

Биринджи баб

Шу йылы Алтын Орду ханы Улу-Мухаммед Къырымны озюнинъ алий акимиетине бутюнлей бойсундырмагъа истеди.

Танъ аткъанда учь къарт имам Къырым шеэрининъ тар сокъакъларындан кечип кетелер. Бир хызметчи, къолунда фенерни тутып оларнынъ алдында юре. Къартлар кенъ урбаларынынъ узун этеклерини котерип, шувулдагъан сув акъкъан эндеклерни атлап кечелер.
Къаранлыкъта, териджилер маалесини кечкенде, имамларнынъ бурнуна кескин къокъу урды, сонъ бибер, зенджефиль, зейтюн сатылгъан сыралар корюнгенде, хош къокъу даркъалды. Базарнынъ четинде серт бир сес оларны токътатты:
- Токъта! Гедже мында не ишинъиз бар?
- Селям алейкум! Улу ханнынъ мераметинен биз, дин адамлары, Хан-Джамининъ имамларымыз, саба намазыны къылмакъ ичюн ханнынъ сарайына ашыкъамыз.
- Алейкум селям! Кечинъиз.
Учь имам сарайнынъ юксек къапусына якъынлашып, токътадылар.
Шу арада къапу ачылды. Бир къач атлы къаранлыкътан чыкъты ве мейданны кечип, атларыны чаптырдылар. Олар улу укюмдарнынъ эмирлерини, ёллагъандан башкъа ич кимсеге малюм олмагъан тарафкъа алып кеттилер.
Таштан ташкъа атлап, къартлар сув топлангъан ерни кечип, къапудан кирдилер. Ханнынъ аскерлери кенъ азбарнынъ эр тарафында юре эдилер. Эки бекчи кельген руханийлерни таныды ве четке чекилип, ёл ачтылар. Учь къарт бир къач азбардан кечип кеттилер. Юкъусырагъан къаравуллар демир анахтарларынен такъырдатып, агъыр къапуларны ача эди. 
Ахыр-сонъу, ачыкъ къапу корюнди. Онынъ эки тарафында мызракъларына таянып, демир зырх ве башлыкъ кийген эки аскер тура эди.
Хызметчи фенерни котерип кельди ве:
- Укюмдар даа чыкъмады, - деди.
- Биз беклермиз, - деп джевап берди къартлар ве аякъкъапларыны чыкъарып, килимге бастылар, сонъ тиз чёкип, теринен къаплы буюк китапларыны ачтылар.
- Кечкен афтада дёрт киназ ханымызгъа чокъ бахшыш ёллады. Хан зияфет япты. Он эки къочкъарны къызарттылар, - деди иманлардан бири. 
- Бугунь не олджакъ экен? – деди экинджиси.
- Энъ муими, эр шейнен разы олайыкъ ве сёз къайтармайыкъ, - деди учюнджиси.
Хан Улу-Мухаммед тюш коре: о, чёльде бир байыр устюнде тура ве этрафында козь корьген ерге къадар бинълернен адам топлангъан. Кок, батаяткъан кунешнинъ тунч нурларынен янмакъта. Кунеш даа козь къамаштыра, амма тез-тез байырлар артына къона.
- Яшасын бизим Улу ханымыз! – деп къычыра топлангъан халкъ.
Адамлар яваштан бель буке, оларнынъ бетлери къара къалпакълар астында сакълана. Бутюн халкъ укюмдар алдында тиз чёке, Къырымдаки Къара денъиз далгъаларына ошагъан джуббелер корюне.
- Яшасын укюмдарымыз! – деген сеслер узакълаша ве бирден кесиле.
Кунеш сакълана, чёль исе мавы къаранлыкъ ве сюкюнетке бата.
Узакътан халкънынъ янъгъыравукъ сеси эшитиле:
- Яшасын Хаджи Гирай! Къырым ханы Хаджи Гирайгъа шан-шуретлер!
- Мени унутып, олар башкъасынынъ къолларыны опьмеге азырлар. Оны токътатмакъ керек, етер! Манъа къаршы чыкъкъан эр бирини тар-мар этерим – истесе бей, истесе хан олсун! Етер!
Хан даа яры юкъуда олгъанда бир шытырды эшитти ве юрегине сувукъ бир шей якъынлашкъаныны дуйды. Къоркъу ве аят севгиси оны бирден бутюн кучюни топлап, еринден турмагъа меджбур этти.
Хан козьлерини ачты ве оданынъ къаранлыкъ кошелерине дикъкъатнен тикиле башлады. Буюк оджакътан янгъан комюрнинъ сыджагъы даркъала эди. Онынъ янында кимдир отура. Бу тюневин Къазандан келип чыкъкъан огълу эди. О, кулюмсиреп, бабасынынъ айретте къалгъан юзюне бакъа.
- Сен кимсинъ? – деп сорады хан.
- Алла-Алла! Мен Махмудым, баба. Тюневин акъшам авджылыкътан къайткъан сонъ бирден ятып юкълап къалдынъ. Сени уятмагъа къоркътым, юкълагъанда олеяткъан адам киби хырылдап абдырай эдинъ. Гъалиба сени гедже шейтаны богъды. Олар къаранлыкъта эвлер устюнден учып, адамларны къыйнамакъ ичюн баджа тешигинден кире экенлер.
- Олмайджакъ шейлер айтасынъ, мында кельгенинъ себеби недир? – деп сорады хан. 
- Алдынъа кельгеним себебини яхшы билесинъ. Тегене Ширин бей Хаджи Гирайгъа емин этип, оны Къырым тахтына чагъырды. Олар, девлетимизнинъ бир къысмы олгъан Къырымны айырмагъа истейлер.
- Мен Улу-Мухаммедим, Ширин, Аргъын ве бутюн Къырым бейлери манъа бойсуналар. Гуль ве бульбуль акъкъында масаллар айтасынъ – деп кульди хан.
- Баба, Хаджи Гирай да буюк хан. О, джесюр сераскер, диндар ве кучьлю сиясетчидир. Къырым халкъы оны севе ве умют беслей, - деди Махмуд.
- Мени раатсызлама! Къартлар манъа, огълунъдан сакът ол, дейлер. О, сени богъып ольдюреджек, дейлер. Мен сенден къоркъам, - деди хан.
Махмуд алчакъ эки къанатлы къапунынъ янына барып, яваштан ачты ве оларны динълеп отургъан хызметчилерни косьтерди. 
Хан агъыр нефес алып, оджакъкъа якъынлашты. Онынъ къып-къызыл козьлеринде атеш титреди. О, къызылчыкъ таячыкънен оджакъ баджасыны къакъты. Къапудан акъ сакъаллы къарт хызметчи корюнди ве ханнынъ алдында тиз чёкти.
- Огълумны сарайнынъ онъ къанатында ерлештир. Сонъ баш везирни чагъыр, - деди хан.
- Укюмдар, эписи къапу артында беклейлер, имамлар да кельди.
- Беклесинлер. Аммамгъа берберни алып кель, башымны тыраш этмек керек.
Аякъларыны йымшакъ папучларгъа сокъып, Улу-Мухаммед къомшу одагъа кечти. Анда оны хызметчилери беклей эди. Бириси фенер, экинджиси кумюш леген, учюнджиси тар богъазлы къуманны тута. Олар хангъа абдест алмагъа ярдым эттиллер. Дёртюнджи хызметчи нагъышлы ягъбезни узатты ве укюмдарнынъ аякъларына юнь чорапларны кийдирди.   
Биринджи одада къалгъан къарт хызметчи ястыкъ ве юргъанларны джыйыштырып, дивардаки оюлгъан ерге къойды. Килим устюнде бир шей йылтырады. Къарт эгилип, кескин, сапы филь тишинден ясалгъан къаманы алды. 
- Бу Булгъар къамасы. Шахзаде унуткъан. Онынъ гъазабындан къоркъмакъ керек, тамам зеэрли йылангъа ошай. Не япайым экен, укюмдаргъа берейимми я да сакълайыммы? Я мени ким ашыкътыра? – деп тюшюнди хызметчи.
Шу арада ханнынъ сеси эшитильди:
- Хаджи Гирай хан акъкъында не хабер бар? Къырым тахтына чагъырсалар, озю къайда юре экен?
Хан кенъ йипек штанынынъ къушагъыны сыкъып багълады, бельбагъына кумюш къынлы пычагъыны сокъты, устюнден самур тонуны кийди. Диварда оюлгъан ерден къара къалпагъыны алып, тыраш этильген башына кийди. Сонъ, нефесини тутып, пычагъынынъ салкъын сапыны сыйпады.
- Мукъайт адам эр вакъыт уджюмни къайтармагъа азыр. Сарайымнынъ айланма аятларынынъ къаранлыгъында, душманларым тарафындан ёлланылгъан къатиль беклемек мумкюн, - деди ичинден. 
Сонъ, къычырып:
- Мындасынъмы, везир? – деди.
- Укюмдарымны чокътан берли беклейим, - деп джевап берди везир.
Хан пелит къапуны ачты. Эки ягъ фенери ярыгъында, беклеген адамларнынъ эгильген аркъалары корюнди. Хан оларнынъ янындан кечип, тахтына отурды. Везир бирден онынъ янына барып, сонъки хаберлерни айтты:
- Тышарыда пек сувукъ, эр ерни ап-акъ къар къаплады. Сарайгъа учь имам келип, эмиринъни беклейлер. Акъшам Булгъардан учь юз деведен ибарет керваннен шахзаде Махмуд кельди. 
- Шахзадени корьдим, - деди хан ве еринден турып, одадан чыкъты.
Хызметчилер фенерлерини алды ве ханнынъ огюне тюшип, къапуларны ачтылар. 

Экинджи баб

Алтын Орду тахты ичюн куреште гъалебе къазангъан Улу-Мухаммед Къырымны бойсундырмагъа ынтыла.  

Алтын Орду виляетлери: Акъ Орду, Кок Орду ве Орду-Базар укюмдарларынынъ огъуллары тегиз мейданда ярым даире шеклинде тура эдилер. Улу-Мухаммед бу генчлерни, бабалары онъа къаршы баш котермесин, деп реине сыфатында озь сарайында къатты незаретте тута. Оларнынъ янында, къолларында бору, къавал ве давул туткъан чалгъыджылар бар эди. Хан ордусынынъ бир къач сераскери де четте тура.
Хан пейда олгъанда эписи:
- Яшасын Улу-Мухаммед, енъильмез батыр! – деп къычырдылар.
Хан эр кесни козьден кечирди.
- Джалаир бей къаерде?
- Мен мындам, - деди о.
Узун бойлу, даима джиддий сераскер Улу-Мухаммеднинъ эки огълуны къолларындан тутып, огге бир адым атты. Ханнынъ огъуллары Мустафа ве Касим – келеджекте Касим ханлыгъынынъ биринджи укюмдары, онынъ янында тура эдилер. Джалаир бей шахзаделерни ханнынъ алдына къойды. 
О, кучюк огълуна эгилип, янагъындан чимчиди. Мустафадан исе къатты сеснен:
- Я сенинъ агъанъ къаерде, - деп сорады.
- Агъам шаинлернен авджылыкъкъа кетти, - деди Мустафа.
Кок къалпагъы астындан бакъкъан козьлеринде къоркъу дуюла эди.
- Джалаир бей! Учь тарафкъа атлыларны ёлла ве шахзаде Махмудны тапынъыз! Кучюк-Мухаммеднинъ айдутлары керванларны басмакъны девам этелер. Олар огълума да уджюм этмек мумкюн. 
- Тапармыз, укюмдар!
Тёпеде, булутлардан кельген киби, индже бир сес янъгъырады:
- Не де бахтлы, уянгъанлар! Не де бахтлы, юкъламагъанлар!
Кокке котерильген чыракъ киби юксек минаре, узакъ дагъларнынъ артындан котерильген кунешнинъ нурларынен ярыкъланды. Шеэрнинъ башкъа эвлери даа къаранлыкъта эди.
Баш везир хангъа Къуранны узатты. Улу-Мухаммед:
- Аллахым, биз ялынъыз Сенден ярдым истеймиз, гуняхларымызны багъышлагъанынъны, бизни догъру ёлгъа къойгъанынъны истеймиз. Санъа иман этемиз, тёвбе этип, Санъа ялварамыз, Санъа ишанып таянамыз! 
Сонъ, этрафына бакъып:
- Сагълыкънен барынъыз! – деди. 
Эписи озь невбетинде, къолларыны кокрегине къойып, кучюк адымларнен онынъ алдына бара ве дудакъларыны ханнынъ этегине тийдирип, кенаргъа чекиле ве къапу артындаки къаранлыкъта ёкъ олалар.
Джалаир бей эки огъулнынъ къолларындан тутып, эписинден сонъ чыкъты.
- Агъам манъа тири тавшанны кетиреджек, - деди Касим.
- Манъа исе, бабам авджы копекни багъышлайджакъ, о сенинъ тавшанынъны парчалар, - деди ачувнен Мустафа.
Улу-Мухаммед пенджереден узакъкъа бакъты. Ашада, шеэрнинъ ялпакъ дамлы эвлери корюне. Ханнынъ сарайы, буюк бинагъа къошулгъан бир къач алчакъча биналардан ибарет эди. Этрафында юксек, къуллелери олгъан дивар. Къыбырдамайып тургъан мызракълы бекчилер кунешнинъ биринджи нурларыны къаршылайлар. 
Хан узакъкъа, тегиз эвчиклер устюнде котерильген тютюн, уянаяткъан буюк шеэрни къаплагъанына бакъа. Бираздан онынъ козьлери сарай азбарларындан биринде токъталды, о ерде эски юксек сельби артында бир пенджереде ярыкъ корюнди. О ерде, Улу-Мухаммеднинъ эмиринен сарайгъа теклиф этильген Джанике ханым ерлешти. О, Алтын Ордуда энъ къудретли къадын. Онъа Къыркъ Ернинъ къыраличеси дей эдилер. Амма озюни насыл тутмакъ кереклигини тюшюнмей. Хаджи Гирайгъа къол туткъаны ичюн, Улу-Мухаммеднинъ гъазабыны къазанды. 
- Акъылсыз къадын! Укюмдарына къаршы баш котере! Мен Хаджининъ башыны кескен сонъ не япаджакъ экен?
Диварнынъ артында, къулле этегинде кучьлю сеслер эшитильди.
- Динъленъиз, иманлылар! Улу-Мухаммед хан бизден юзь чевирди! О, алманларнен иш тута ве этрафыны мысырлыларнен толдурды. Бабасы Ичкиле Хасан яхшы адам эди, Улу-Мухаммед исе бизни адам ерине саймай. Онъа инанманъыз!
- О ерде ким афыра? Везир, не ичюн тертипни къорумайсынъ? – деди хан.
Везир афу сорагъан киби ханнынъ алдында эгильди.
- Бу, къулледе багъыргъан, эмир Айдердир. Оны не зынджыр, не зиндан къаранлыгъы къоркъуза. Джанике ханым онъа айрыджа къол тута. 
- Я о, утанмайып, хангъа къаршы лафлар айта да, - деди Улу-Мухаммед.
- Тюневин эмир Айдернинъ тарафдарлары топлашты ве Сеид-Ахметнинъ алдына бармагъа ваде бердилер, - деди везир. 
Улу-Мухаммед везирни омузларындан тутып силькиди.
- Ачыкъагъыз! Тез ол, джелляткъа хабер эт, мен бу исьянджыны онынъ кучьлю къолларына берем… Эм ашыкъсын, эгер бу джинаетчи къачып, Сеид-Ахметке къошулса, башымызгъа беля…
Хан пенджере янындан кетип, къабулханеге кирди. Онынъ диварлары ешиль тюске боялы эди. Ханны беклеп отургъан учь акъ сакъаллы имам еринден турдылар. О, къапу огюнде аякъкъапларыны чыкъарды ве тёрге кечип, килим устюне отурды. 
- Келинъ, отурынъыз, оджаларым! – деди.
Килим четинде тиз чёкип отургъан учь имам якъынджа барып, миннетдарлыкъ бильдирдилер ве ханнынъ янында ер алдылар.
- Башланъыз! Анълатынъыз, мен, дюньянынъ энъ кучьлю укюмдары, Хаджи Гирайдан итаатлыкъ талап эткеним догърумы? Даа анълатынъыз, эгер Хаджи Гирай манъа итаат этмесе, не япайым?
Имамлар озьлеринен алып кельген буюк эски китапларны ачып, невбетнен метинлерни окъудылар ве Улу-Мухаммед ер юзюнде Алладан сонъ энъ къудретли укюмдар олгъаныны исбатладылар ве онынъ эр бир эмири, эр бир сёзю догъру, деп китапларыны яптылар. 
Ода ичинде къаранлыкъ эди. Кучюк пенджереден кирген зайыф ярыкъ етишмей. Тунч аякълы къандиль титреген нурны сача. 
Имамлар козьлерини къапатып, къарарларыны эзберден айталар. Ханнынъ артында «софра башы», пейда олды. Агъзыны ачмайып, килим устюнде тез-тез юрьген хызметчилерге козьлеринен буюра эди.
Даа бир «алып бериджи» баш ашчыдан кумюш табакъларны къабул эте.
Къапу артында ханнынъ мераметини беклеген мемурларнынъ юзьлери корюнди. 
Хызметчи килим устюне кенъ, алчакъ аякълы къонаны ерлештирди. Софра башы усталыкънен маса орьтюсини тёшеди. «Алып бериджи» ханнынъ огюне чайнен кумюш табакъны къойды. Табакъ устюнде бир десте индже, къавурылгъан пителер, къаймакъ ве бал бар эди.
Имамларнынъ сёзлерини динълеген хан, пителерни ашап, артындан чай ичти. Бираздан сонъ, ашап тойгъан хан вакътында къоюлгъан ястыкъларгъа таянып, козьлерини юмды. Бу, укюмдар имамларнынъ айткъанларынен разы олгъаныны косьтере эди.
Эписи индемейип даркъалдылар. Мемурлар, хызметчилер, софра, къона, эр шей ёкъ олды. Тек бир хызметчи къапу янында токътап, дюньянынъ энъ къудретли укюмдарынынъ уянгъаныны беклей. 

Учюнджи баб

Къырымда Улу-Мухаммед ерли эмир Айдернен узлашамады, чюнки Айдер озюни ханларгъа тенъ сая эди.

Къырым шеэрининъ меркезий мейданындаки ханнынъ сарайы янында къурулгъан юксек къуллени эр кес биле эди. Алчакъ, демирнен къаплы къапуда буюк килит асылгъан. Анахтары, къапу янында, къыскъа, тотлангъан мызрагъыны таш диваргъа таяндырып тургъан сакъчынынъ бойнунда асылып тура. 
Онынъ огюнде, ерде бир килим парчасы тёшельген, кельген-кеткен адамлар онынъ устюне садакъа ташлай. Сакъчы базыда чокъча пара ташлагъанларгъа къуллеге якъынлашып, мабуслернен лаф этмеге разылыкъ бере. Къулленинъ ашагъы къысмында къафеске ошагъан бир тёгерек тешик бар. Чукъурдан адам сеслери эшитиле.
Къуллеге бириси якъынлашкъанда, сеслер кучьлюдже ола, тешиктен арыкъ къоллар узана эди. Зинданда яткъан джинаетчилернинъ сой-соплары сакъчыгъа акъча берип, дивар тешигине якъынлаша ве узангъан къолларгъа отьмек парчаларыны туттуралар. О вакъытта, ач къалгъан мабуслер даа зияде къычыра эди. 
- Кунеш ярыгъыны корьмегенлерге аш беринъиз! Бир парча пите узатынъыз! Вай, Аллам! Бу ерде ачтан оледжекмиз!
Сокъакъ башындан бир къач адамнынъ сеслери эшитильди. Мейдангъа юксек къалпакълы, къолларында узун таякълары олгъан акъайлар чыкъты. Олар бир агъыздан дува окъуп, къуллеге якъынлаша. Зинданнынъ къапусына чапып барып, таш ве таякъларнен такъылдатып, килитни урып тюшюрмеге истедилер. Базылары, тешиктен ер астына бакъып:
- Эмир Айдер, тирисинъми? Биз санъа къол тутамыз, эй иман ве инсафлыкъ саиби! Сени шимди азат этермиз! 
Зиндан ичинден девамлы ферьят эшитильди ве эписи оны динълеп, сеслерини кестилер.
- Халкъымыздан нефрет эткен залым Улу-Мухаммед ханны Алла лянет этсин! Хаджи Гирайгъа къаршы къылыч котергенни гъазабынен урсын! Бутюн джеллятлар ве айдутлар ёкъ олсун!
Четке авдарылгъан сакъчы сарайгъа чапып кетти. Андан къыпчакъ атлылары басып кельди. Олар къамчыларыны адамларнынъ аркъаларына ягъдырды ве исьянджыларны дёрт тарафкъа къачмагъа меджбур эттилер.
Юкъарыда, сарайнынъ араба къапусы тёпесинде, дивар устюнде бир къач адам пейда олды. Огде узун бойлу, ешиль урба кийген бириси тура. Къалгъанлары исе индемейип, къолларыны кокреклерине къойгъан ве онынъ эмирини урьмет иле беклейлер.
Улу-Мухаммед ханнынъ сарай къапусы тёпесинде пейда олувы яман бельгини акс эте эди: бугунь кимдир олюм джезасына огърайджакъ. 
Къапудан ханнынъ джеллятлары чыкъты, серт бакъышлы, мазаллы акъайлар. Къолларында буюк къылычларыны тутып, мейдан этрафында тургъан адамларны итеклеп айдадылар. Эписинден сонъ баш джеллят чыкъты, узун бойлу, дев киби адам. Кольмеги къара штанына сокъулгъан ве кенъ къушакънен багълангъан. Омузында чувал асылып тура. Онынъ ичине энъ муим джезалангъаннынъ башыны къойып, хангъа алып бараджакъ.
Мейданнынъ ортасында бир кутюк ве дёрт дирек къоюлгъан. Эки къул буюк сепетни кетирп, кутюкнинъ янына къойдылар. Зиндан къаравулы алчакъ, демирнен къаплы къапуны ачты. Баш джеллят бир къач ярдымджысынен берабер зиндангъа тюшти. Андан мабуслернинъ къарыкъ сеслери эшитильди. Джеллятлар зиндандан учь джинаетчини алып чыкътылар. Эписининъ онъ аякълары бир умумий зынджырнен багълы эди. Устю-башы булашыкъ макюм этильгенлер бир-бирине япышып ве ярыкътан козьлерини къапатып, мейданнынъ ортасына кечтилер. 
Зиндан къапусы къапатылды. Агъыр килит кене ерине асылды ве ер астындан, къалгъан мабуслернинъ агълавлары эшитильди. Сакъчылар олюм джезасына азырлангъан адамларнынъ янында турдылар. Бир кучьтен кесильген къарт сюрюнип йыкъылды ве эки къомшусыны озюнен берабер тартып алды. Оларны къамчылап котердилер ве башлары кесиледжек ерге алып бардылар. Кутюк янында эписини тиз чёктирдилер.
Джеллят бирисининъ башыны бастырды ве къылычыны котерип, гъарипнинъ бойнуна урды, сонъ индемейип тургъан халкъкъа кесильген башны косьтерип, сепет ичине ташлады. 
Четте тургъан адамлар къоркъа-къоркъа бир-биринден:
- Олардан къайсы эмир Айдер экен, - деп сорай эдилер.
Аш-сув корьмеген мабуслер бир-бирине ошайлар. Экинджисининъ башы сепетке тюшкен сонъ, мейданда тургъан адамлардан бириси къычырды:
- Джемаат, хан бир шейлер айта! Хангъа бакъынъыз!
Эписи сарай къапусы тёпесинде тургъан хангъа бакътылар. Улу-Мухаммед джебинден ренкли явлугъыны чыкъарып, саллады. Демек, хан макюм этильгенни багъышлай.
Джеллят къылычыны къырмызы чулнен сюртип:
- Демирджини алып келинъиз, - деди.
Олюм джезасындан къуртулгъан эмир Айдер эди. О, даа не олгъаныны анъламайып, шашкъан козьлеринен этрафына бакъа. 
- Ханнынъ мерамети ичюн тиз чёк! – деп, джеллят оны сарай тарафына айландырды.
Азыр тургъан демирджи Айдернинъ аякъларындаки зынджырны сындырды. Эмир Айдер олюм джезасы зынджырларындан къуртулып, четте тургъан адамларнынъ арасына къошулды. Къычыргъанларнынъ сайысы эп чокълашты, Айдер исе бу ерден тездже кетмеге арекет этти.
Зиндан къуллесининъ этрафы бошады. Сакъчы тотлангъан мызрагъына таянып, къапу алдында тура. Бираздан сонъ, беяз атнынъ аркъасында отургъан, юзюни узун марама астында сакълагъан бир къадыннынъ кольгеси корюнди.

Дёртюнджи баб

Эмир Айдер Къонъратлы, Улу-Мухаммед хангъа хабер этмейип, Мценск шеэрине бастырып кирди. О девирде бу шеэр Литва укюмдарлыгъы астында эди, шунынъ ичюн сеферден къайткъан сонъ, эмир Айдер гъазаплангъан Улу-Мухаммеднинъ зинданына огърагъан эди.

Адамларнынъ арасындан чыкъкъан сонъ, эмир Айдер таш диварлары узангъан тар бир сокъакъта озюне кельди. Бу сокъакъ оны Агъармыш дагъынынъ этегине алып кельди. Айдер дагъ чокърагъындан акъкъан темиз сувны авучларынен алып ичти.
Узакъта къой сюрюси отлай, бир-эки койлю пичен чала.
- Не де бахтлы бу адий койлюлер, башларына ягъаджакъ атештен ич хаберлери ёкъ. Эпимизни тек бир адам къуртараджакъ. Хаджи Гирайны чагъырмагъа керек! - деп тюшюнди эмир.
Айдер бир тегиз ташны тапып, онынъ устюнде ерлешти. Кольмегини ювып, янындаки чалынынъ пытакъларына асты ве кунеш нурларынынъ тесиринде тюшюнджелерге далды.
- Мен, Къырымнынъ энъ мешур Къонърат союндан олгъаныма бакъмадан, шимди зиндандан къуртулгъан бир гъарипке ошайым. Бу буюк шеэр мен ичюн пек тар олды.
Айдер аягъына бакъты, агъыр демир алкъа але даа тобугъында асылып тура эди.
- Тегене Ширин бейге барсам, зиндандан чыкъкъан адамнен лаф этмеге биле истемез. Бельки Джанике ханым менден юзь чевирмез? Амма бу алда, устю-башы булашыкъ олгъанда, онынъ янына барылмаз. Шимди бир демирджини тапып, бу алкъадан къуртулмакъ керек. 
Айдер, эки тарафта базыргянларнынъ масалары узангъан, сатыджылары тёшельген килимлерде отургъан, узун сокъакъ бою кетти. Сатылгъан маллар дивар астында масалар устюнде тура эди. Тар сокъакъ, кенарлары юксек диварларнен къаплы олгъаны ичюн, яры къаранлыкъта бата. Кунешнинъ сийрек нурлары де къара чызма, де демир къалкъан, де сатын алыджынынъ огюнде ачылгъан кольмекнинъ устюне тюше. 
Демирджи Мансур агъанынъ устаханеси сыраларнынъ тёринде эди. Эр тарафтан демир дёгген чёкючлернинъ сеси эшитиле. Устанынъ шегиртлери силя: къылыч, къама ве мызракъ уджларыны ясай. Эписи бир сой штанларда, оглеринде мешин оглюклер багълы. Устаханенинъ кошесинде Мансур агъа гурьсю устюне эгилип, бир къылычнынъ сапыны чёкючнен такъылдатып нагъышлай. Онынъ янындаки шегирт агъыр нефес алып, къыздырылгъан демирни дёге. Бетлери къап-къара балалар агъач къопкъаларнен комюр ве сув ташый эдилер.
Мансур агъа мазаллы, кенъ омузлы, акъ сакъалынынъ уджлары къырмызы тюске боялангъан бир адам. Онынъ даа эки шегирти – бириси яш, экинджиси бираз буюкче – бир десте демир тельни кучюк чёкючлернен дёге. Олар энъ къыйметли ишни япалар: демирни къыздырмайып, мешур нагъышлы Шам болатыны сувукъ усулнен ишлетип чыкъаралар. Бирден эмир Айдерни танымайып, багъырды:
- Мында не ишинъ бар? Зинданда яткъан джинаетчини устаханеме ишке аладжам, деп тюшюнесинъми?
- Манъа бир чёкюч бер, озюм демир алкъаны парларым, - деди Айдер.
- Эльбетте, сен джинаетчи къолларынънен меним чёкючлеримни арам эт! Шимди сени къыскъычнен къытыкъларым! Кет бу ерден! 
Айдер, акъсыз акъаретке ачувланып, четке чекильди. Шимди козьлери къайда бакъса, анда бармагъа азыр эди. Этрафыны айланып бакъкъанда, диваргъа таянып тургъан кятип Алини корьди. Кунешнинъ сийрек нурлары онынъ ренкли ягъмурлыгъына даа ренк къоша. 
- Мен беллесем, бу кятип достум Тегене Ширин бейни къуртаргъан эди, - деп тюшюнди эмир.
Али де оны таныды ве тез-тез якъынлашып, урьмет иле селямлашты.
- Селям алейкум, эфендим! Сизни бу алда корьгенимден джаным янды!
- Алла сени Тегене бейге ярдымгъа ёллады, энди манъа да ярдым эт.
- Эфендим, сенинъ кольгенъ олайым!
- Догъру, сен бу ерге бошуна кельмегенсинъ!
- Эфендим, бу джинабет адам сени айдагъаныны корьдим. Къасевет этме! Дюнья еринден тепренмеди. Шимди акълыны ерине къоярмыз, - деди кятип. 
О, демирджининъ янына барды ве къаба сеснен: 
- Сасыкъ копек, сен кимни къувалагъанынъны билесинъми? – деди.
- Къаршынъда Къырымнынъ энъ задекян Къонърат союндан олгъан адам тура, эмир Айдерни танымадынъмы?
Демирджининъ томалакъ, къырмызы чырайы бирден ап-акъ олды, о, эмирнинъ аякълары астына йыкъылып, афу сорап башлады. Али таягъыны котерип, устанынъ янбашына ураджакъ эди, амма Айдер онынъ къолуны тутып: 
- Токъта, башта мени бу алкъадан азат этсин, - деди.
Амма Али оны къолтугъындан тутты ве бир къач демирджиханеден кечип, сокъакънынъ четинде токътатты. О ерде устю-башы къап-къара олгъан бир къарт демирджи ишсиз отура эди. Онынъ арыкъ бедени теринен къаплы скемлеге ошай. Чевре-четинде, индже къолларынен япылгъан мыхлар, ольчюсине коре, тертипнен айры-айры къутуларгъа ерлештирильген.
- Эй, урьметли уста! Бу демир алкъаны, эфедимизге азап чектирмейип чыкъарып олурсынъмы? – деди Али. 
- Эгер манъа эки кумюш берсенъ, япарым, - деп, демирджи алкъагъа эгилип бакъты.
- Улу-Мухаммед ханнынъ зинданында яхшы, къавий зынджырларны къулланалар.
Сонъ, эмир Айдерге:
- Даа бир кумюш къошсанъыз, мен сизге бу алкъадан кескин бир къама ясарым, - деди.
Али, разы олгъаныны косьтерип, демирджиге къолуны узатты.
- Айткъанынъ олсун. Амма алкъадаки язувны коресинъми: «Кечмишинъни унут»? Къаманы ясагъанда бу язув къалсын, - деди.
- Баш устюнде! - деди къарт ве Айдернинъ аягъыны кутюк устюне къойды. Ичинден исе:
- Кечмишинъни унут, амма Къырымны унутма! – деп къошты.

Бешинджи баб

Кучюк-Мухаммед Улу-Мухаммедке къаршы арекет эткенде, Тегене Ширин бей ве даа бир Къырым эмири Айдер, Улу-Мухаммедни терк эттилер.

Кятип Али Къырым шеэри меркезий базарынынъ тар сокъакъларындан кете. Бу ерде темизленген, атеш киби йылтырагъан, оюлгъан орьнеклернен безетильген бакъыр савутлар, легенлер ве къуманлар бар эди. Фенерлер ве чамурдан ясалгъан тепсилер, чанакълар сатылгъан сыраларнынъ сонъу корюнмей. Мысырдан кетирильген акъ ве кок ренкли индже фильджанлар ве джам савутлары да расткеле.
Махсус ерлерде шифалы ве къокъулы ягълар сатыла эди. Анда даа Къырымда япылгъан мешур сабун къалыплары ве къыйметли иляджлар сатыла. 
Базарнынъ сыралары биткен сонъ, Али кенъ мейдангъа чыкъып, онынъ башкъа тарафына кечти. О ерде сарайгъа ошагъан бир буюк эв ерлешкен. Хызметчилер ачыкъ къапудан, сепетлер ичинде насылдыр мейваларны ташый эдилер. Али эвнинъ азбарында, къыдыргъан адамына ошагъан бир бейни корьди. О, тёрде йипек ястыкъларгъа таянып отура. Арабистан кягъыты киби ап-акъ чырайы, чёкип кеткен къара козьлери башындан кечирген дерт акъкъында айта эдилер. 
Эки тарафында отургъан хызметчилери онъа урьметнен мураджаат этип, бадемли къурабие, бал ичинде пиширильген джевиз ве фыстыкъны узаталар.
Бейнинъ устюнде паалы ешиль юнь елек ве башында кок къалпагъы бар эди. Къолунда бир фильджан шербет тута. Ишарет пармагъында селяметлик кетирген буюк мавы юзюги бар эди.
Али къапу янында токътады. Хызметчилернинъ бириси оны корип, тез-тез янына кельди ве:
- Не бакъасынъ? Ёлунъны девам эт, - деди. 
Кятипнинъ къыбырдамайып тургъаныны корьген бей, къашларыны котерди. Онынъ къара козьлери айреттен кенълешип ачылдылар.
- Менден не истейсинъ?
- Сенинъ акъкъынъда айткъанда, къудретли бей, дейлер. Меним бир суалиме джевап берип олурсынъмы? – деди Али.
- Мен суаллерге джевап берген адам дегилим, бу иш ичюн алимлер ве имамлар бар, - деди бей. 
- Ёкъ, джевабынъны беклейим, чюнки меним суалим сеннен багълы, урьметли бей.
- Айтса! Эгер сеннен къайгъыда, мешакъкъатлы ёлда берабер ач къалгъан, къар борангъа чыдагъан садыкъ достунъ олса, онынъ къадрине етер эдинъми?
- Бойле достнынъ къадрине насыл етмезсинъ? Девам эт, – деди бей.
О вакъытта Али эписине мураджаат этип:
- Этрафынъыз ярыкъ, сабанъыз къуванчлы, ичимлигинъиз татлы олсун! Мен зенгин, муляйим, азбары гульге толу, эбедий зияфет чанагъы олгъан адамгъа бакъам – деди.
- Амма о да озюнден гъазаплы такъдирнинъ къамчысыны, белянынъ уджюмини ве куньджюлик атешини къайтарып оламады. Къара бахтсызлыкъ белясы оны узакъ ерге айдап кетти, чюнки бу ёлгъа чыкъмаса, къолу бошайджакъ, багъчасы къуруйджакъ, зияфетнинъ достлары даркъаладжакъ эди. Бойлеликнен, эр шей денъишти. Гъам, ачлыкъ, юкъусызлыкъ тюсю къачкъан чырайыны агъартты, - деп девам этти Али.
Хаста бей башыны котерип, титреди.
- Яхшы, меним алдыма не себептен кельдинъ? – деп сорады.
- Меним бир достум бар эди. Къобалар мескеним олгъанда, аякъларым тикенге баскъанда, башым, ястыкъ ерине таш устюнде яткъанда мени къалдырмады. О, меним ёлдашым, ярдымджым олып, юкюмни ташыды ве сувукъ геджелерде къыздырды. Оны джойгъан сонъ, бахтлы куньлерим битти, апансыздан янъгъырагъан йылдырым мени достумдан айырды, - деди Али. 
Бей меракънен:
- Сени достунъдан ким айырды? – деп сорады.
- Айырувнынъ себеби бир бей олды.
- Онынъ акъкъында айтып бер.
- Бахтсызларнынъ сонъкиси олсам да, ёлда мен озюмден де бахтсыз адамны – айдутлар тарафындан яралангъан ве ярдымсыз ташлап кетильген бир бейни расткетирдим. Къолумдан кельгенини япып, онынъ яраларыны багъладым, Къырымгъа алып кетирмеге истедим ве алтын тарагъыны сакълап къалдырдым.
Дикъкъатнен динълеген бей кене титреди ве кятипнинъ лафыны больди:
- Яхшы, етер! Бейге не олгъаныны билемиз. Шу бей сенинъ къаршынъда отура. Мен чокътан берли сени тапып, миннетдарлыкъ бильдирмеге истейим. Амма достунъ ким? Бельки мен оны къуртарып олурым?
- Достумны тек сен къайтарып олурсынъ. О, башына къалпакъ кийип оламай, чюнки артында къуйругъы бар. Бу меним атым. Сени тедавийленмеге къалдыргъан аким атымны тутып алды. Эгер манъа атымны къайтармагъа ярдым этсенъ, къуванчым кокке етеджек. 
- Атынъны къайтармагъа ярдым этерим. Мен оны акимден сатын алып, санъа багъышларым. Бир сааттен сонъ таныш кишнени эшитирсинъ. Амма бу етерли дегиль. Шимди базаргъа барып, истеген шейинъни: энъ яхшы урба ве аягъынъа келишкен чызмаларны ал.
- Мен кятибим! Устюмдеки урбам манъа етерли. Амма сенинъ эйилигинъе мухтадж бир адам бар. Озю эмир олса да, беденини къапатмакъ ичюн урбасы ёкъ.
Бей кулип:
- Шакъа этесинъ, кятип! Ойле эмирлер оламы? – деди.
- Мына, о да сенинъ алдынъда тура!
Кятип, диваргъа таянып тургъан эмир Айдерни косьтерди.
Хаста бей Айдерни бирден таныды ве еринден турып:
- Хош кельдинъиз, эмир Айдер! Софрагъа кеч.
Эмир Айдер башыны котерип:
- Селям алейкум, Тегене Ширин бей, - деди.
Тегене Ширин бей хызметчисини базаргъа ёллап:
- Эфендиге, узакъ ёлгъа чыкъаджакъ адамгъа керек олгъан эр шейни алып кель, - деди.
Акъшам устю кийинип-кушангъан эмир Айдер ве кятип Али Тегене бейнинъ эвинден чыкъкъанда, бир хызметчи Алининъ къолуна беш алтын сокъты ве:
- Шорбаджым, мухтерем Тегене Ширин бей, ёлда ич бир шейге мухтадж олмасынлар, деп бу беш алтынны да сизге бермекни буюрды. Ондан гъайры, азбарда эгерленген атынъ беклей. Оны истесенъ бугунь, истесенъ ёлгъа чыкъаджакъта келип ал. Ихтимал, сен шорбаджыма буюк хызмет косьтергенсинъ. О, эр вакъыт бойле мераметли дегиль, - деди.
Эки сааттен сонъ кятип Али Тегене Ширин бейнинъ эвине къайтып кельди. Бей оны буюк багъчанынъ четинде ерлешкен гузель къамереде беклей эди. Бирер фильджан чай ичкен сонъ, Тегене Ширин бей къолуны саллап, хызметчилерини къувалады ве кятипке:
- Бугунь бир алтын таракъ акъкъында айттынъ, - деди.
Али бельбагъындан алтын таракъны чыкъарып, Тегене Ширин бейге узатты. О, тез-тез оны алып, къойнуна сокъты.
- Лафымны динъле, не олса-олсун, атта дюнья чатласа биле, меним эвимде бекленильген мусафир оладжакъсынъ. Мен эр вакъыт санъа ярдым этерим, - деди. 
Сонъ даа:
- Узакъ ёлгъа чыкъаджагъынънынъ себеби неде? – деп сорады.
- Ярын бу ерден Къыркъ Ерге кетмеге истеймиз. Джанике ханым эмир Айдерни теклиф этти. Мында къалмагъа къоркъамыз, чюнки башымыз устюнде адам сайламагъан къылыч турмакъта. Онъа бакъкъанда ёлджунынъ таягъы яхшыдыр, - деди кятип. 

УЧЮНДЖИ КЪЫСЫМ

Биринджи баб

Джанике ханым – Къырым къыраличеси, Алтын Орду ханы Тохтамышнынъ къызы, Къыркъ Ер бейлигининъ укюмдары. Къырым ханлыгъыны Алтын Ордудан айырмакъ ёлунда, келеджек биринджи Къырым ханы Хаджи Гирайгъа къол тутты.

Сарайнынъ къапусы ачылгъанынен, экишер-экишер олып, яхшы бесленген атларнынъ устюнде, къара къалпакълы, ешиль урбада, къыйыш къылычларнен силялангъан аскерлер чыкъты. Алтын Орду ханы Улу-Мухаммед, алтын йиплернен тикильген урбада, кенъ кокрекли беяз атнынъ устюнде отурып, серт козьлеринен этрафына бакъа. Къыйметли ташларнен безетильген ханнынъ къылычы козь къамаштырып парылдай эди.  
Укюмдарнынъ артындан эки яш атлы кете. Къара айгъырнынъ устюнде отургъан йигит, ханнынъ мирасчысы – шахзаде Махмуд эди. Онынъ янында огълан къардашы, шахзаде Мустафа, агъасындан артта къалмагъа истемейип, атыны сыкъ-сыкъ къамчылай. Оларнынъ артындан Къырымнынъ нуфузлы эрбаплары паалы мешин эгерли атларнынъ устюнде келелер. 
Ханнынъ бинъ аскери экиге болюнди. Бир къысмы базарнынъ эсас сокъагъындан огге чыкъты ве меракъланып топлангъан адамларны къамчыларнен урып къувалады. Экинджи къысмы артта къалып, ханнынъ къорантасыны сарып алды.
Оларнынъ ёлунда расткельгенлернинъ эписи башларыны ергедже эгип, тиз чёке эдилер. Энъ буюк девлетнинъ укюмдарына якъындан бакъмагъа эр кес къоркъа. Туджджарлар бору ве давул сеслерини эшитип, тез-тез тюкянларындан килимлерни чыкъара ве ханнынъ огюне тёшейлер.
Улу-Мухаммед садыкълыкъ ве макътав ферьятларына алышкъан. Онынъ первасыз козьлери, атынынъ туякъларынадже эгилип, тиз чёккен сайысыз сыртларнынъ устюнден бакъа. Серт юзюнде ич бир шей анълашылмай. Башындаки беяз сарыгъы къара сакъалыны айырып косьтере.
Бираз вакъыт кечкенинен, хан ве онынъ маиети шеэр къапусындан чыкътылар. Олар Къыркъ Ер къалесине ёл алдылар.
Учь куньден сонъ Улу-Мухаммед Джанике ханымнынъ мекянына етип кельди.
Къырым къыраличеси Джанике ханым къалесининъ къапусы алдында, ёлнынъ эки тарафында, окъ алмагъан мешур Шам зырхларда, парылдагъан башлыкъларда, къолларында узун мызракъларыны туткъан къыпчакъ аскерлери тура. 
- Яшасын енъильмез хан Улу-Мухаммед! – деп къчыргъан адамлар сокъакълардан чапып чыкъып, дамлар ве таш дивар устюне тырмаша.
Улу-Мухаммед, адетке къаршы къыпчакълар онынъ аскерлеринден чокъ олгъанындан айретте къалды.
- Олар не ичюн топлангъан? Бу ерде тузакъ бармы? – деп тюшюнди хан. 
- Ёкъ, Тохтамыш агъамнынъ къызы эмджесине тузакъ япмаз! Мен хан олгъан сонъ, Къырым Юртунда ондан намлы адам ёкъ. Онынъ къыпчакъ аскерлери меним сеферлериме къошулып, буюк гъаниметнен къайта эдилер. 
Айды! Улу-Мухаммед къапу алдында токътап къалгъан атына бир къамчы урып, эки адымнен ичке кирди. Байрамлыкъ урба кийген къыпчакъ акъсакъаллары ханны къаршылап алдылар. О, аттан тюшип, ерге тёшельген килимге басты.
Мазаллы ве кучьлю хан индже оюлгъан дирекли мердивенден котерилип, баш эгген адамларнынъ янындан кечти ве азбарнынъ салкъын къамересине кирди. Онынъ къаршысында хызметчи пейда олды.
- Хош кельдинъиз, Падишам! Къыраличелер къыраличеси алдынъызгъа келеята! – деп, пердени ачты ве кучьлю сеснен:
- Дюньянынъ укюмдары! Иман саиби! Ислям къылычы! – деп илян этти. 
Хан бир адым атып токътады. Онынъ къаршысына алтын тюслю урбада индже эндамлы къадын чыкъты. Эки тарафтан алидженап къыпчакъ бейлери ярым даире ичинде тиз чёкип къатып къалдылар. 
Улу-Мухаммед къадынгъа якъынлашты ве:
- Селям алейкум, Джанике ханым! Инсафлыкъ нуры, адалет нумюнеси! – деди.
Къадыннынъ алтын тюсте урбасынынъ къатмерли ерлери къыбырдады.
- Улу ханнынъ къызы, дюньянынъ энъ буюк укюмдарына селям бере, - деди о.
- Манъа шан-шереф ве къуванч багъышла, яныма отур.
Улу-Мухаммед онъа бакъып, къадыннынъ назик юзюнде, къара козьлерининъ ичинде янгъан атешни корьди. Джанике ханым секиз кошели алтын тахткъа чыкъып отурды. 
Улу-Мухаммед девлет укюмдары сыфатында ич кимсенинъ янында отурмай эди, амма Тохтамыш хан къызынынъ теклифини ред этмейип, онынъ янында отурды.
Джанике ханым исе, къыпчакъ бейлерине онынъ янында отургъан ханны косьтермек ниетине иришти.
Улу-Мухаммед къолларыны котерип дува окъуды ве пармакъларынынъ уджларынен сакъалыны сыйпады. Отургъанларнынъ эписи дуваны текрарладылар.
Джанике ханым назик сеснен, башыны эгип лаф этти:
- Улу ханым, меним энъ урьметли союм, мында кельгенинъ себеби муим меселелерни чезмек истегенинъдендир. Шимди бизим шанлы аилемизнинъ ве санъа садыкъ олгъан къыпчакъ бейлернинъ такъдири телюке астында. Тахтымызны ве достларымызны къорчаламакъ керек!
Этраф чым-чырт олды. Тек дивар артында узакълашкъан:
- Яшасын Улу-Мухаммед, - деген сеслер эшитиле.
- Джанике ханым, айтаджакъ шейинъни айт! 
- Меним къулагъыма, сен узакъ сеферге чыкъмагъа азыр экенсинъ, деген лафлар етти. Аджайип атынъны дженк мейданында ойнатаджакъсынъ. Амма ким озюнинъ такъдир китабында Танърынынъ къолунен язылгъан сатырларны окъуп ола? Эгер сен дженк мейданында иманымыз ёлунда шеит олып эляк олсанъ ве догърудан-догъру дженнет багъчасына йылдырым киби учып кетсенъ, бу ерде къудретли къолунъ олмагъанда не япайыкъ? Алла бизни сакъласын! 
- Меним учь огълум бар. Махмуд Сарай тахтына отураджакъ кунюни сабырсызлыкънен беклей.
- Улу хан, бизим бейлеримизни Къырымнынъ вазиети раатсызлай. Олар даа бир союмызны, Хаджи Гирайны Юртумызнынъ тахтына чагъырмагъа истейлер, - деди Джанике ханым.
- Икметли сёзлер! Эльмаз киби къыйметлилер! – деп лафкъа къошулды къыпчакъ бейлери. 
- Шунынъ ичюн, - деп девам этти Джанике ханым, - биз ичюн азиз олгъан къыпчакъ халкъынынъ акъсакъалларынен акъыл танышып, бутюн къыпчакъларнынъ бир агъыздан айтылгъан риджасыны санъа еткизмеге къарар эттик. Сен озь эмиринънен, неслини Джучи хандан алып баргъан Хаджи Гирайны Къырым тахтына тайинле. Шахзаде Махмудны исе башкъа бир виляетке ёлла, чюнки о, сен ве эпимиз ичюн даимий телюкедир. 
Эр кес, Улу-Мухаммед не айтаджагъыны беклеп, индемейип отура. О, сакъалыны сыйпап этрафына бакъты.
- Эгер разы олмасанъ, эписи къыпчакълар сени терк этип, Хаджи Гирайнынъ ордусына къошуладжакъ.
Улу-Мухаммеднинъ козьлерини ачувындан къан баскъаныны корьген Джанике ханым башыны чевирди. Онынъ артында тургъан хызметчи табакъ устюнде тургъан мектюпни узатты. Сонъ четке чекилип, авропа халкъларына аит урбагъа кийинген бир адамны етеклеп кельди.
- Бизге Литва ве Лехистанда юзь берген вакъианы айтып бер, - деди Джанике ханым.
Авропалы башыны эгип, къалтыравукъ сеснен:
- Мен Литва укюмдары Сигизмунднынъ векили сыфатында алдынъызгъа келип, тиз чёкем. Улу ханнынъ алдына бармаздан эвель, шорбаджымнынъ вазифесини беджерип, башта Джанике ханымнен корюштим. Бунынъ да муим себеби бар, чюнки укюмдарым Хаджи Гирайгъа къол тутмагъа азырлана, - деди.
Бу сёзлерини эшиткен бейлер отургъан ерлеринде къыбырдадылар. 
Улу-Мухаммед мыйыгъы астындан кулип:
- Бу акъта хаберим бар, - деди.
- Амма айтаджакъ хаберим башкъа. Якъында Къырым бейлеринден энъ къудретлиси, Тегене Ширин бей Литвагъа келип, Хаджи Гирайны Къырым тахтына чагъырды ве дестек этеджегине сёз берди. Шимди исе, эмир Айдер де онынъ алдына ёл алды, - деп къошты векиль.
- Яшасын, Хаджи Гирай, - деп фысылдады бир бей.
Улу-Мухаммед еринден турып, бекчилерине бакъты.
- Бейлер, лафымны динъленъиз. Мен сизинъ истеклеринъизни анъладым. Энди сиз эмиримни беджеринъиз. Меним союм Хаджи Гирай манъа къаршы чыкъып, Къырым халкъыны исьян котермеге чагъырып башлады. Оны якъалап, зиндангъа атмагъанымдже тынчлыкъ олмаз. Къырым юртунынъ акими исе меним огълум шахзаде Махмуд оладжакъ. Мен исе, Хаджи Гирайнынъ тарафдарларыны магълюбиетке огъратып, мызрагъымнынъ уджуны оларнынъ юрегине саплагъанымдже токътамам. 
Къыпчакъ бейлернинъ энъ буюги, къуру, тар сакъаллы къарт еринден турып:
- Биз эпимиз атларымызны къудретли къолунъ косьтерген ерге айдармыз. Амма биринджи невбетте озь къабилелеримизни, къоркъудан не япаджагъыны бильмеген сой-сопларымызны къандырмакъ керек, - деди. 
Даа бир бей:
- Чёльден кельген хаберджилер эр кесни раатсызлай. Оларнынъ айткъанына коре, шимальден янъы Къырым ханы келип, бизни бутюн белялар ве душманлардан къуртараджакъ. О, къой сюрюлери, девелер ве богъдайнен толу арабаларны айдап келе экен. 
Кенъ кевдели бир бей исе:
- О, яйлаларымызны тутып аладжакъ, бизни Къырымдан айдап чыкъараджакъ. Бизге ашыкъып, чёльге чыкъмакъ керек, аскерлерни ольдюрип, бутюн мал-мулькюни тартып алайыкъ. Улу хан, бизни озь ордунъа къош! – деп къычырды. 
Бейлернинъ бир къысмы Улу-Мухаммеднинъ этрафыны сарып алгъанда, Джанике ханымнынъ хызметчиси яваштан онынъ янына келип тиз чёкти ве бир къолунда къалем, башкъасында бургъу кягъытны тутып, узатты. 
- Бу недир? – деп сорады Джанике ханым.
- Шимди, бу ерде олып кечкен вакъианынъ тасвири. Къапу артында атлы беклей. Хаджи Гирайгъа хабер этмек керек. 
- Бутюн керек шейлерни яп!
Сонъ Улу-Мухаммедке бакъып:
- Сен исе, улу, енъильмез сераскер, бутюн ордунъны топлап, дженкке азырлан! – деди.

Экинджи баб

Озюнинъ биринджи муим гъалебесини Хаджи Гирай 1428 сенеси Къырым юртуны элине кечирип къазанды. Онынъ ордусынынъ сафларында Буюк Литвада яшагъан къырымтатарлары да дженклешти.

Чокътан берли тынчлыкъ-аманлыкъта яшагъан Лида шеэри озюнинъ тар сокъакъларында о къадар чокъ араба, эр тарафкъа ат чаптыргъан аскерлерни ве ашыкъып юрьген сакинлерни корьмеген эди. Хаджи Гирай Къырымгъа буюк сефер тешкиль этеджеги акъкъында хабер не къадар керчек экенини бильмеге эр кес истей.
Ерли сакинлерге ошамагъан аскерлер сокъакъ башында корюнгенде, топлангъан халкъ чым-чырт олып, четке чекиле. Къырымлы къыпчакъларнынъ дженюп кунешинде къараргъан чырайлары гъазаплы киби корюне эди. Олар атларыны къамчылап, тездже тар сокъакътан чыкъмагъа истей. 
Узакъта шеэрнинъ меркезий мейданы корюнди. Мейданнынъ четинде юксек таш кемер артында Хаджи Гирайнынъ эви ерлеше эди. 
Къыпчакълар эвнинъ янында айры-айры даирелерге болюнип, токътадылар. Этрафтаки къапу, пенджере янларында ве сокъакънынъ эки тарафында бекчилер турды. Шеэр сакинлери отьмек, сют кетирип, аскерлерге узата эдилер. 
Аскерлер атларынынъ янында отурып, мешин торбаларындан сызыкъ, пенир, сарымсакъ чыкъарып ашап башладылар. Бу, Хаджи Гирайнынъ тарафдары олгъан, Тегене Ширин бейнинъ, Къырымдан кельген илери такъымлары эди. Эсас Къырым ордусы чёльде токътап, ханны беклей. Эмир Айдер Къонъратлы ве Аргъын бейлери бир-эки куньден онъа къошуладжакъ.
Лида шеэрининъ эалиси Хаджи Гирайны озгъармагъа чыкъты, чюнки о, халкъ арасында буюк урьметке малик эди. Дешет сачкъан Алтын Ордуны тек о йыкътыраджакъ. 
Хаджи Гирайнынъ ордусына къошулмакъ ичюн келеяткъан адамлар, этрафтаки ёлларны толдурды. Чешит тюрлю усталар озь махсулатыны теклиф эте. Демирджилер мызракъ ве къылычларны арабаларгъа юклеп, шеэрге кетире.
Амма бу къалабалыкъ эки куньден сонъ ёкъ оладжакъ. Лида шеэри кене сюкюнетке батаджакъ. Тек орман ве батакъларда сакълангъан айдутлар озь сыгъынакъларындан чыкъып, кене шаркътан келеяткъан керванларны талап башлайджакълар. Къырымлылар кеткен сонъ, сув эндеклери ве шу ерлерге хас олмагъан осюмликлер къурып къаладжакъ.
Хаджи Гирай Къырымнынъ биринджи ханы сыфатында сеферге чыкъа. Хан ордусынынъ онъ къанатында Тегене Ширин бей. Сол къанатыны эмир Айдер Къонъратлы алып бара.
Орду Къырымгъа якъынлашкъанда, юксек минарелерден эзанджыларннъ янъгъыравукъ сеслери эшитилип башлады. Улу-Мухаммеднинъ бекчилери адамларны къамчылап айдагъанына бакъмадан, эр кес джамилер этрафында топлаша эди. 
Хаджи Гирайнынъ ордусы апансыздан Къырым сынъырына кельгенде, могъоллар къоркъкъанындан не япаджагъыны бильмедилер. Къаленинъ акими этрафтаки бейлерге атлыларны ёллап, къыскъа вакъытта къочкъар, къой, богъдай ве башкъа малларны кетирмеге эмир этти. Шеэр ве койлернинъ сакинлери, келеяткъан аскерлерни къабул этмек ичюн бир къач бинъ чадыр къурдылар. 

Учюнджи баб

Он алты бинъ аскер ордусынынъ башында Хаджи Гирай Къырымнынъ сынъырына якъынлашты.

Сакъчылар, ханнынъ чадыры тарафына ёл алгъан худжур къатнайыджыларны ич бир маниасыз кечире эдилер. Алдында юксек къалпакълы, арыкъ эндамлы кятип кете. Эгер ешиль тюсте кенъ йипек джуббеси олмаса, оны адий ёлджугъа ошатмакъ мумкюн. 
Омузында асылгъан торбасынынъ ичинден бакъыр иликлери олгъан мешин джылтлы китап корюне. Къолунда узун таягъы ве къамыштан япылгъан къалын чыракълы фенери бар эди.
Кятипнинъ артындан эчки терисинден тикильген джуббеде бир къарт ашыкъа. Онынъ янында эки хызметчи, китапларгъа толу сандыкъны котерип келе. Яш йигитлер омюринде биринджи кере акъикъий ханны якъындан кореджеклерине инанып оламайлар. 
Олар чадыргъа якъынлашкъанда, сакъчылар тарафындан:
- Дикъкъат ве итаат! – деген сёзлерни эшитип, токътадылар.
Кятип Али сакъчыларнынъ янына барып, белиндеки мешин торбачыгъыны ачты ве ичинден алтын тамгъаны чыкъарып косьтерди.
Сакъчылар тамгъаны корьгенинен бирден ёлны ачтылар ве бир-бирине:
- Озюнинъ алдына кетелерми? Озюнинъ олмайып, кимге олсун?
Кятиплер, Хаджи Гирай ханнынъ чадыры янында токътадылар. Эки узун юньлю акъ копек зынджырларыны тартып, къан баскъан козьлеринен мусафирлерге бакъты.
Кятип Али таягъыны сыкъып, къартнынъ огюнде турды. Чадырдан:
- Кирсинлер, - деген сес эшитильди.
Якъында тургъан къаравул мызрагъыны котерип, къыбырдамагъа чареси олмагъан кятиплерге ёл берди. Чадырда бир къач арбий ребер къона этрафында отурып, сары тюсте кягъыткъа эгилип бакъа. Онынъ устюнде ешиль дагълар, озенлернинъ мавы сызыкълары ве шеэрлерни косьтерген кучюк даиречиклер чызылгъан.
Ханнынъ янында отургъан Тегене Ширин бей башыны котерип, кятиплерге бакъты ве кене кягъыткъа эгилип, алтын юзюги парылдагъан пармагъынен бир шейлер косьтерди. 
- Бакъынъыз: Ор Къапудан Къыркъ Ергедже дёрт куньлюк ёл. Биз исе арабалар ве малымызнен берабер эки кере зияде вакъыт масраф этермиз, - деди. 
Хаджи Гирай ортагъа чыкъты ве:
- Сеферимизни тезлештирмек ичюн, арабаларымызны мында къалдырып, саба эрте ёлгъа чыкъамыз, - деди.
Бинъбашылары:
- Алла бизге ярдым этсин! Баш устюнде, Улу хан! – деп, ерлеринден турдылар ве къолларыны кокрегине басып, бир-бир артындан чадырдан чыкътылар.
Хаджи Гирай чадырда къалды. О, кятипнинъ гизли тюшюнджелерини анълагъан киби, къашларыны котерди. 
Али, озюнинъ икметинен мешур олгъан ханнынъ къаршысында турып, къан-терге батты. 
- Сенинъ акъкъынъда, чокъ шейни бильген адам, дегенлерини эшиттим, - деди Хаджи Гирай.
- Бутюн омрюм девамында окъудым, амма алем икметининъ бир зерресини биле огренмедим, - деп джевап берди кятип.
Хан девам этти:
- Сеферимизнинъ тарихыны тариф эткенинъни истейим. Эм де огълумнынъ оджасы ол. Нур-Девлет эгер устюнде дженкчи ве сераскер олмакъны огренди. Шимди исе сен онъа окъув, язув ве илимни огрет. Алла онъа къартбабасы ве бабасы битирип етиштирмеген буюк ишлерни екюнлемеге ярдым этсин. Бизим джесюр атамызнынъ яшайышы онъа орьнек олсун. О да сеферлерини яшлыгъында башлады.
Четте тургъан къарт кятип, бир-эки сёз къошайым деп:
 - Улу хан, айткъан сёзлеринъ юреклеримизге бал киби тюшти. Буюк атамызнынъ ишлеринде теджрибели меслеатчылар онъа эр даим ярдым эткенлер, - деди.
Хаджи Гирай козьлерини юмып четке чекильди ве бираз тынч турды.
Сонъ кене кятипке айланды ве: 
- Шимди биз авгъа чыкъкъан арслангъа ошап, къудретке толумыз. Шунынъ ичюн шахзадемнинъ янында, онъа акъикъатны айткъан садыкъ ве ишанчлы адам олмакъ керек, - деди.
- Мен иманлы ве Къырымлым, ялан айтмакъ бизде гуна сайыла, - деди Али. 
Шу арада къаравул пердени котерип, адетиндже:
- Дикъкъат ве итаат! – деп, четке чекильди.
Хаджи Гирай яваштан барып ерине отурды. Чадыргъа Джанай хан кирди. О, яхут дёгмелеринен парылдагъан янъы мавы дуббеде. Къара козьлери исе джесюр юрегининъ тасвири эди. Онынъ агъзы йыртыджы тебессюминде бурюшип, ап-акъ тишлерини косьтерди.
Огълан къардашыны корьген Хаджи Гирайнынъ юзю ачылды.   
- Сен окъумыш оджаны корьмеге истеген эдинъ. Иште, мына! – деди о.
Джанай хан къарт кятипнинъ янына барып:
- Мен бу адамны таныдым, о, бабамызгъа хызмет эте эди, - деди.
Хаджи Гирай башыны котерип:
- Эндиден сонъ бизге хызмет этеджек. Тез арада ич бир вакъыт корюнмеген аджайип сефер башланаджакъ. Сен меним сеферлеримни тасвир этеджексинъ, - деди. 
Сонъ кятип Алиге бакъып:
- Сен исе, эмирлеримни, эр бир сёзюмни, тюшюнджелеримни язып аладжакъсынъ. Меним эвлятларым, янъы девлет темели насыл къоюлгъаны акъкъында бильгенлерини истейим. Мында бакъынъыз…
О, килимге чёкип, пармагъынен харитагъа басты.
- Джанай, отур мында, сен, Али, къаршы тарафкъа отур. Мына, къырмызы йипке ошагъан буюк йипек ёлу. Бабамыз оны къолундан къачырды. Биз исе, Алтын Ордуны йыкътырып, янъы девлет къураджакъмыз. 
Хаджи Гирай кягъыт харитагъа пармагъынен басып, тюрлю ерлер ве шеэрлернинъ адларыны айтып, якъынлашкъан сефер акъкъында лафыны девам этти. О, чокътан берли дженкке азырлангъаны корюне эди.
Джанай хан еринден къыбырдамай, козьлерини агъасына тикип отура.
- Мен бабамнынъ ниетлерини ерине кетиреджем. Къыпчакълар ер юзюнде энъ джесюр, энъ кучьлю ве энъ акъыллы халкътыр. Шунынъ ичюн бизим озь девлетимиз олмакъ керек. Башкъа халкъларгъа да ер тапармыз. Бизде къуллукъ олмаз, эр кес бизнен берабер чалышсын. Амма къаршы чыкъкъан ве исьян котергенлерни ёкъ этмеге кучюмиз бар. Оларны кубре киби тарлаларгъа сепермиз! – деп, девам этти Хаджи Гирай.
Джанай хан агъасындан:
- Сеферге не вакъыт чыкъаджакъмыз? – деп сорады.
Хаджи Гирай озюне кельген киби титреп. 
- Аскерлеримиз бираз раатланды. Алла къысмет этсе, ярын саба чыкъамыз. Ондан эвель Джанай, мукъайт олгъанынъны истейим. Бей ве эмирлернинъ ишлерине киришмектен сакът ол. Буюк ишни башлагъанымызда озюмизни хавф астына къоймайыкъ. Ширин бей ве эмир Айдер озьара узлашып оламасалар, бизлер бабамызнынъ ниетини ерине кетирмемиз, чюнки ордумыз дагъылыр.
Сонъ, кятип Алиге айланып, девам этти:
- Этрафымда эр вакъыт муим ве керекли шейлерни хатырлаткъан ве акъикъатны айткъан садыкъ адамлар олмакъ керек. Шимди мен эр тарафтан тек макътавларны эшитем. Сиз де, къарт оджам, манъа ярдым этеджексиз. Сен исе, Али, бугуньден башлап улу сеферимнинъ тасвирини яп. Биринджи сатырларда буны яз:
- Халкънынъ севгиси ханны улу япа. Халкънынъ бирлиги кучьлю ханны къудретли япа. Буюк девлет къуруджылыгъы ёлундан къайтмакъ олмаз, душманларны шевкъатсыз ёкъ этмек керек!  
Хаджи Гирай, огълан къардашынынъ омузыны таптап: 
Янымда булунгъан джесюр йигитни де унутма. Онынъ ады Джанай. Меним садыкъ къардашым ич бир вакъыт хиянетлик япмаз ве ялан айтмаз! – деди. 

Дёртюнджи баб

Къырымнынъ эсас шеэрлери Къыркъ Ер ве Солхат янъы ханнынъ ордусына къапуларыны ачтылар.

Къыркъ кунь кечти. Къыпчакъ аскерлери даимий суретте шимальден келип тура. Оларнынъ сыраларына башкъа къабилелерден де атлылар къошула. Къыркъ Ер къалеси этрафында бинълернен атешлер якъылгъан. Къабилелер айры-айры ерлешип, бир-биринен къарышмайлар. Аскерлер он, юз ве бинълерге болюнип, эр кес озь башлыгъынынъ янында отура. 
Эписи буюк сефернинъ нетиджеси оладжакъ – баш урушкъа азырлана: сеферге чагъыргъан, Тёпе-Керменнинъ устюнден чыкъаджакъ тютюнни беклейлер. 
Къыпчакъ бейлери бу къыркъ кунни дуаларда кечирди. Ордугъа къошулгъан фалджылар да гедже-куньдюз «бахтлы айны» къыдырдылар.
Хаджи Гирай Къырым тахтына отургъан сонъ, Ширин, Аргъын ве Къонърат бейлери озьлерини ярымаданынъ толу шорбаджылары киби ис этип башладылар. Амма башындан чокъ дженклер кечирген къарт аскерлер, башларыны саллай-саллай къылычларыны къайрай эдилер.  
- Къана бакъайыкъ, дженклерде буюк теджрибе къазангъан Улу-Мухаммед хан бунъа не айтаджакъ? Бу явуз къаплан могъол атларынынъ туякъларыны бизге къаршы чевиреджек, - дейлер.
Яш аскерлер исе:
- Бизим ханымыз энъ джесюр ве икметли сераскердир, Джанике ханым да онъа къол тута. Къалемизни шейтан ордусы биле ишгъаль этип оламаз, - деп, къартларнынъ гонълюни ала эдилер. 
Къартлар оларгъа:
- Бизде арбий теджрибеси олгъан бинъбашылары, онъ ве сол къанат башлыкълары ве душманны тузакъкъа тюшюрмеге бильген дженк усталары ёкъ. Джанай хан джесюр йигит олса да, даа яш, - дейлер.
Бей ве эмирлер бинъбашыларны сайлап, музакерелер эткенде, Хаджи Гирай куньлерни кятиплернен субетлешип кечире эди. Ич бир къаршылыкъ корьмейип, тахткъа отургъан сонъ, оны къолунда тутып оладжакъмы? Кучьлю девлетни къурып оладжакъмы?
Къапу огюнде тургъан къаравуллар ич кимсени ичериге кирсетмей, биринджи хан не тюшюнгенини тек бир-эки адам биле эди.
Хаджи Гирай токътагъан эви тургъан тёпеликнинъ этрафында къыпчакъ бейлери ерлешти. Олар яшагъан эвлер янында бинъбашыларны топлап, бирер-бирер къабул этелер. Тегене Ширин бей ве эмир Айдер озь тамгъаларыны даркъата. Башлыкълар тамгъаны къабул этип, оларгъа сёзсиз бойсунмагъа, ич бир шубесиз буйрукъларны беджермеге ве дженк мейданында эляк олмагъа разылыкъ берелер. Озь башына бир къанаттан экинджисине кечмек, аныкъланмагъан ёл бою кетмек ве эмирнинъ беджерювинен кеч къалмагъа ясакъ эди. Эр бир хатанынъ нетиджеси – къатты джеза.
Бинъбашы тарафындан бельгининъ къабул этюви, бинъ аскер садыкълыгъынынъ кефалети эди. Бей оларгъа даа бир теджрибели аскерни пеките. О, эвельден къабул олунгъан дженк къаиделери толусынен беджериледжегини, къолгъа кирсетильген гъаниметнинъ бештен бир къысмы ханнынъ файдасына, экинджи къысмы бей ве эмирлернинъ файдасына бериледжегини козетеджек. Дженкте алынгъан гъаниметнинъ бештен учь къысмы аскерлерге къала.  
Башлыкълар, аскерлер арасында къавгъа ве душманлыкъкъа ёл бермейлер. Дженк къаиделерини бозгъанларны къатты джеза беклей эди.
Сеферге къошулгъан эр бир аскер озь силясы ве кучьлю атынен келе.
Ахыр-сонъу, джума намазындан сонъ муфти буюк сефер башлайджагъыны илян этти. Къыркъ Ер джамисининъ къапусындан Хаджи Гирай ве Къырымнынъ энъ нуфузлы бейлери чыкътылар.
Къалгъан башлыкълар озь къысымларынен берабер шеэр дивары артында ерлешип, ханнынъ эмирини беклей.
Джанай хан гъурурланып, агъасынынъ янында тура эди. Кокрегинде ешиль йипте Гирайларнынъ тасвири олгъан алтын тамгъа асылып тура. О, бу тамгъаны ханнынъ озюнден алды. Бир кунь эвельси Джанай хан беш бинъ аскернинъ башы олды. 
Хаджи Гирай мешин торбачыкътан алтын тамгъаны чыкъарып:
- Беш бинъ къыпчакъ аскеринъ уджюм эткенде шаинлерге ошасын, озюнь исе арслан киби дикъкъатлы ве сабырлы ол, - деди. 
Аскерлер сеферге чыкъкъанда бир-биринен достлаша эдилер, чюнки дженк вакътында эксериетнен достнынъ къылычы джаныны сакъламагъа ярдым эте. Къыпчакъларнынъ джесюрлиги ве садыкълыгъы дженклерде сынавдан кече эди.
Джанай ханнынъ этрафында намлы бейлер, йипек джуббелерде, къара къой терисинден тикильген къалпакъларда юз аскер булуна. Къаравуллар атларындан тюшип, сыраларнен турдылар. Къалгъан аскерлер дивар артында беклейлер.
Хаджи Гирайнынъ янында тургъан Джанике ханым шеэр сакинлерининъ рухуны котере эди. Онынъ ешиль тюсте антерининъ этеги аякъ астындаки ташларны къапата. Эки хызметчи атыны кетирип, аркъасына минмеге ярдым эттилер. Кенъ йипек этегинен шытырдап, Джанике ханым аткъа минди ве бейлер тургъан ерге кечти. 
Хаджи Гирай джами алдында тёшельген килимге басып, оны озгъармакъ ичюн топлангъан халкъкъа къолуны саллады. Къыпчакъ бейлери зенгин урбаларда, кунеште парылдагъан къылычларыны котерип, бир агъыздан къычырды:
- Яшасын, Къырым ханы – Хаджи Гирай!
Оларнынъ юзьлеринде умют ве буюк ишанч корюне эди.
Джанике ханым ве онынъ янында тургъан эки меслеатчысы исе, даа якъында бу ерде Алтын Орду ханы Улу-Мухамедни озгъаргъанларыны хатырлап, чешит тюрлю тюшюнджелерге дала эдилер. 
Дюльбер къадыннынъ индже белине багълы алтын къушагъына кучюк къамасы къысылгъан. Улу ханларнынъ эвляды къоркъу бильмез!
Халкъ арасында:
- Не де бахтлы, Хаджи Гирай хан! Джанике ханым онынъ тарафында! – дей эдилер.

ДЁРТЮНДЖИ КЪЫСЫМ

Биринджи баб

Улу-Мухаммед озь ордусыны топлап, Хаджи Гирайнынъ къаршысына чыкъты.

Улу-Мухаммед хан гъазапкъа толу Сарай шеэринден Къырымгъа басып кельди. О, Хаджи Гирай ве озь укюмдарына къылыч котермеге джурьат эткен халкъны шевкъатсызлыкънен джезаламагъа къарар этти. 
Улу-Мухаммед, итаатсызлыкъ ичюн эр кесни, сонъки къундакъ баласынадже ёкъ этеджегини ве атта эджнебийлерни де ольдюреджегини илян этип, ярымаданы къамачавгъа алды. Къырым шеэрининъ аскерлери тар сокъакъларны ташларнен къапатып, баягъы вакъыт девамында курештилер, амма къаленинъ башлыгъы ханнынъ алдына барып, эсирге тюшеджеклерини айтты. О, Улу-Мухаммеднинъ огюне келип, къолунда кефин ичюн акъ матем явлыкъ ве къылычыны тутып, тиз чёкти ве джезагъа азыр олгъаныны косьтерди. Хан, озюнинъ къаршысында тиз чёккен башлыкъны корип, йымшады ве оны афу этмеге разы олды. Амма шеэр теслим олгъан сонъ, Улу-Мухаммедге садыкъ къалгъан бейлер онынъ этрафында топлашты. Олар исьянджы башлыкъны афу этмеге истемейип, онынъ олюмини талап эттилер. Онынъ ичюн шу геджеси шеэр башлыгъы олюм джезасына берильди. Сонъ онынъ бутюн сой-соплары балаларынен берабер ольдюрильди. 
Улу-Мухаммеднен берабер етип кельген Алтын Орду бейлери Къырым сакинлерини вахшийдже эзиетледилер. Олар бир къач бинъ адамны къырып ташлады ве шеэрни йыкъмагъа истедилер. Тек Джанике ханым ёллагъан эльчилер кельген сонъ бираз токътадылар.
Ондан сонъ Улу-Мухаммед Къырым шеэрини йыкъмакъ фикринден вазгечти. Аксине, буюк бир сарай къурмагъа эмир этти.
Могъоллар, Къырымны къолуна кечирген Хаджи Гирайнынъ ордусыны тар-мар этмек ичюн ёлгъа чыкъмагъа истедилер. Хан исе, меркезий шеэрни басып алгъан сонъ, девлет ишлери ве сарай къурмакънен огърашаджагъыны бильдирди. О, Хаджи Гирайнынъ тарафдарлары олгъан бейлерге барышыкъ мектюплерни ёллап, джевабыны беклей эди.
Юксек къаялар устюндеки ювасында, къартал кескин козьлеринен этрафыны козетип, озь балаларыны къорчалагъаны киби, къадынларнынъ энъ намлы сою олгъан Джанике ханым да Къырым тахтыны хавфлы исьянлар ве ханларнынъ хиянетинден къорчалай эди. Телюке астында о, Хаджи Гирайгъа къаршы къол котерген эр бирини тынчландырмакъ ичюн, Къыркъ Ер къалесинден садыкъ къыпчакъ атлыларыны ёлламагъа азыр эди. Шунынъ ичюн, Улу-Мухаммед Джанике ханымнынъ сёзлерине къулакъ асты.
Бунъа бакъмадан, Улу-Мухаммедни де Къырымда даа бир хан булунгъаны раатсызлай эди. Бу меселени чезмек ичюн о, буюк орду топлап, сеферге чыкъты. Он кунь девамында шеэрден онъ атлы къысым чыкъты. Эр бир къысымда алты бинъ аскер бар эди. Арпа, богъдай, пирнич, мешин торбаларда ягънен юклю атлар да ёлгъа чыкъты.
Улу-Мухаммед дженк къокъусы, урушкъа чагъыргъан давул ве бору сеслерини бегене эди. Бинълернен атлынынъ алдында къырмызы ренкке боялангъан къуйругъыны саллагъан кенъ кокрекли атыны чаптыра. Атнынъ устюнде алтын эгер такъымы, къыйметли ташлар парылдай, аякъларында кумюш чанъчыкълар янъгъырай. Алтын Ордуда, эльмазларнен нагъышлангъан акъ къалпакълы, къара сакъаллы атлыны эр кес биле эди.  
Бу атлы – дюньянынъ энъ буюк девлети, сайысыз ве енъильмез ордунынъ башы. Бу атлы – Улу-Мухаммеддир! 
Шеэрден чыкъкъан орду уфукъкъа къадар узанды. Аскерлер кечкен ерлерде къуюларда бутюн сув ёкъ олып, тек эки куньден сонъ пейда ола эди.
Биринджи сырада истихбаратчылар кете. Хан экинджи сырада булуна. Ордунынъ артындан чадырлар, къазанлар ве хан ашханесининъ малларынен юкленген девелер ашыкъа. 
Ханнынъ огълу Махмуд ордунынъ сонъунда булгъарларнен кете эди. Олар къыпчакъларнен узлашамагъаны ичюн, айры кетелер. Булгъарлар акъшамлары кенъ даирелерде атеш якъып, онынъ этрафында арбий оюнларыны ойнай, йырлай ве къыйыш къылычларыны баш устюнде котерип, саллай эдилер. 
Салы коюнден кечип, аскерлер Къамышлы коюне етип кельдилер. Хан бу ерде токътамагъа эмир этти. О, огге ёллангъан истихбаратчылардан хабер алып, шу арада авджылыкънен огърашты ве акъшам устю бир чувал папий урып кельди.
Истихбаратчылар хабер эткенине коре, Хаджи Гирайнынъ ордусы Салгъыр озени этрафында ерлешкен. Улу-Мухаммед артта къалгъан аскерлерни бекледи, сонъ бинъбашыларны чагъырып, уджюм этюв планыны анълатты. Бутюн орду учь къысымгъа болюнеджек. Хан озю ортада оладжакъ ве сонъки аль этиджи дарбенинъ башы оладжакъ. Сол къанатта могъоллар кете, онъ къанатны огълу Махмуд идаре этеджек. Улу-Мухаммед итаатсыз огълу озюни насыл косьтереджегини сынап бакъмагъа истеди. 
Шу арада Сарай шеэринден кельген бир хаберджи Наурус бейден бир мектюп кетирди. О, ханнынъ артындан чадыргъа кирди. Улу-Мухаммед пычагъынен бургъуны ачты. Тар кягъыт устюнде буюк арифлернен язылгъан мектюпни окъуды. 
- Энъ улу, къудретли ве адалетли хан Улу-Мухамед! Ханлыгъынъны Алла сакъласын! Бутюн джамилерде имамлар, укюмдарлыгъынъ эбедий олсун, душманларынъ устюнден гъалебе къазангъанынъ ичюн, Аллагъа ялварып, куньде беш кере намаз къылалар. Эм ойле де олсун!
Бугунь базарда Хаджи Гирай ёллагъан бир дервишни туттыкъ. О, адий, эр шейге инангъан адамларнынъ башыны айландыргъан, яш йигитлерни Хаджининъ ордусына чагъыргъан, разы олмагъанларны Алланынъ джезасынен къоркъузгъан. Лафазан дервишни якъалап, къыздырылгъан демирнен къыйнадыкъ. Сонъ джеллят онынъ тилини кесип, базар мейданында асты.   
Бу джезаны корип, адамлар эвлеринден чыкъмагъа къоркъалар. Къалгъан эр шей еринде. Юртунъда тынчлыкъ ве аманлыкъ эбедиен девам этсин! Наурус бей.
Саба танъда булгъарлар ашыкъып ёлгъа чыкъты ве дженк гъаниметини биринджи олып къолгъа алмакъ умютинен душмангъа таба атылдылар. 
Чёль ем-ешиль, тазе баарь отларынен къапалды. Сары ве къырмызы чечеклер тегизликнинъ тарлаларында даркъалды. Кунеш де козь къамаштырыджы нурларынен къыздыра, де ягъмур булутлары арасында сакълана. 
Салгъыр озенининъ сувлары бинъ йыл эвельси киби ашыкъмайып акъа. Орду ялыгъа келип токътады. Улу-Мухаммед аскерлерге къамышлар артындаки чукъурларда сакъланып беклемеге буюрды, акс алда Хаджи Гирайнынъ къыпчакълары оларны корип, чёльге айланып кетерлер.
Эки кунь девамында орду атеш якъмайып раатланды. Экинджи геджеси кокте анълашылмагъан бир ярыкъ пейда олды. Янгъан комюр киби къырмызы кок къаранлыкънен куреше, йылдызлар корюнмей эди. Гедженинъ ярыгъы танъ аткъандже девам этти. Ордуда булунгъан молла буны Алланынъ алямети киби анълатып, Улу-Мухаммедни беклеген буюк шан-шуретнинъ бельгисинен багълады.  
Аскерлер озеннинъ терен олмагъан ерлерини тапып, башкъа тарафына кечтилер.
Чёль базы ерлерде тёпеликлернен къаплы, сессиз ве сырлы эди. Аскерлер зорнен корюнген ёлларнен шаркъкъа бакъып кете. Олар бир-бирине якъынджа олып, келеяткъан дженкке азырлана эдилер.
Бир дереде, ташлы байырлар арасында къара чадырлар корюнди. Ихтимал, оларны ашыкъып ташлап кеткенлер. Ёл бою кийиз, йыртыкъ урбалар ве къалкъанлар къалдырылгъан. Шу ерде бир адам да ята эди. Онынъ мавы узун джуббеси къылычларнен парчалангъан. Даа узакъта авдарылгъан эки копчекли булгъар арабасы ята. 
Илери аскерлер тёпеликлерге котерилип, бельгилернен о тарафкъа косьтердилер. Орду яры даире шеклинде бурулды.
Аскерлер къылычларыны котерип, атларыны чаптырдылар. Оларнынъ алдында къара чулларнен къаплангъан киби куль ренкинде тегизлик узанды. Эгерленген атлар айланып юре.
- Дженк мейданы, Эбедий Алланынъ эмиринен оларнынъ омюри кесильди! – деди Улу-Мухаммед.
- Булгъарлар обир дюньягъа озь истегинен кеттилер. Олар буюк гъаниметни къолгъа алмагъа истеген эдилер. Къана сюрюлер, девелер, атлар?
Атлылар олюлерне толу тарланы кечтилер. Узакътан къылычларнен кесильген, мызракъ ве окъларнен тешильген джесетлер къара чуллар киби корюнген эди. Олар ялынъыз ве онларнен берабер яталар. Базыларнынъ башлары ёкъ эди.
Аскерлер тарлада даркъалып, тюшкен къылыч, тёгерек къалкъан я да мызракъларны алдылар.
Улу-Мухаммед къара сакъалынынъ уджуны пармакъларынен айландырып, тюшюнджеге далды. Онынъ якъындакилери индемейип, бир-бирине бакъалар.
- Бу ерде кучьлю уруш юзь берген. Бир къач бинъ булгъар эляк олгъан. Сагъ къалгъанлар бар экенми?
Шу ань бир аскер чапып келип, къычырды:
- Мен тири булгъарны таптым. Онынъ лаф этмеге чареси бар!
Улу-Мухаммед атыны о тарафкъа чаптырды. Онынъ артындан башкъалары да ашыкъты.
Булгъар бир байырнынъ этегинде отура эди. Аскерлер онъа эгилип, суаллер берелер. Онынъ тыраш этильген башы манълайындан энъсесине къадар къангъа боялангъан.
Улу-Мухаммед атыны токътатып:
- Не айта? – деди.
Булгъар лаф этип башлагъанда, козьяшлары акъты.
- Ордумыз буюк ве кучьлю эди, энди ёкъ олды! Бейимиз мешур сераскер эди, энди ёкъ олды! О, бизге бойле деди:
- Эгер буюк гъаниметни къолгъа алмагъа истесек, исьянджыларны тездже тапайыкъ да, ёкъ этейик. Эвимизге къой сюрюлери, девелер ве атларны алып келейик. Юртумызда отлу тарлалар пек чокъ, анда бизим сюрюлеримиз семирип, чокълашаджакъ. Могъоллар бизден ред этмез ве оларнен бир къазандан ашамагъа разылыкъ берерлер.
Бейлер бойле деди. Биз не япайыкъ? Огюмизде я боллукъ ве къуванч, я олюм бар эди. Амма Хаджи Гирайнынъ къыпчакълары авджы копеклер киби устюмизге атылды ве эпимизни талап къырдылар. Къолумыздан кельгени киби къачтыкъ, атларымызнынъ излери чёльде ёкъ олгъаныны истедик. Ачлыкътан арыкъ эшеклерге ошагъан атларымыз исе, ярылгъан туякъларынен тез чапып оламады. Къыпчакълар артымыздан етип, къылычларыны аркъаларымызда ойнатты. Он алты бинъ атлы устюмизге атылгъанда, къачмагъа ер тапмадыкъ. Артымызда Салгъыр озени, атларымызнынъ аякълары сувдан шишкен топракъта батты. Он бинъ булгъар йигити ёкъ олды. Базылары бу тарлада къыпчакълар тарафындан кесильди, башкъалары исе эсирге алынды. Хаджи Гирай гъалебе къазанды!
Шу ерде тургъан аскерлер къычырып башладылар:
- Бизни бу айдутларгъа къаршы етекле! Оларны джезалайыкъ! Даа узакъкъа кетмегендирлер! Эсирлерни тез айдап оламазлар. Биз олардан гъаниметни тутып алайыкъ.
- Биз тез арада оларнен корюшеджекмиз! – деп, Улу-Мухаммед боруджыгъа дженк авасыны чалмагъа эмир этти.  

Экинджи баб

Улу-Мухаммеднинъ бир къач кере зияде олгъан ордусынен къанлы дженктен сонъ Хаджи Гирай Къуман чёллерине чекильди.

Орду бутюн гедже токътамайып, ёлуны девам этти. Тек эки кере атларгъа ем бердилер. 
Сабагъа якъын чёльни туман къаплап алды. Базы такъымлар бир-бирини джойды. Къашкъыр ве чакъалларнынъ сеслерини такълит этип, джасуслар бир-бирини чагъыралар.
Тазе ель йыртыкъ булутларны айдады. Уфукъкъа якъын кокнинъ алтын сызыгъында тёпеликлернинъ уджлары пейда олды. Оларнынъ этегинде бир къач бинъ даа сёнмеген атешлер, атлар, арабалар, аскерлер корюнди.
Бу Хаджи Гирайнынъ ордусы эди. Анда да Улу-Мухаммеднинъ якъынлашкъан аскерлерини корьдилер. Ириген булутларнынъ астындан он атлы атылып чыкъты. Олар тез-тез якъынлаша эди. Кунешнинъ биринджи нурлары оларнынъ мавы узун урбалары, демир зырхлары ве башлыкъларыны ярыкълатты. Кучьлю атларынынъ ялынлары ельден эльпире. Биринджи сырада ешиль джуббеде акъ сакъаллы молла бар эди. Онынъ янында, уджуна беяз атнынъ къуйругъы пекитильген мызракъны туткъан аскер келе.
- Селям алейкум, мусульманлар! – деп къычырды къарт.  
- Алла ондан разы олсун! Сизинъ башлыгъынъызнен лаф этмеге беринъиз.
- Ордумызда башлыкълар чокъ, амма тек бир сераскеримиз – Улу-Мухаммед хан бар.
Къарт молла атындан тюшти. О, къолуны юрегине басып, бираз эгилип, зенгин урбалардаки бейлернинъ арасында, озюнинъ дюльбер атынынъ аркъасында тургъан ханнынъ янына якъынлашты.
- Къырымтатар ордусынынъ укюмдары, Гъыяс-эд-Диннинъ огълу Хаджи Гирай, Алтын Ордунынъ къудретли ханы Улу-Мухаммедке селям этмеге буюрды. Алла омюринъни юз йигирми йылгъа узатсын!
- Алейкум селям! – деди хан.
- Хаджи Гирай хан, не себептен къудретли ордунъ бизим излеримизден келип, бутюн гедже ашыкъа-ашыкъа къаршымызгъа чыкъты? – деп сорай.
Къарт джевабыны беклей эди. Амма хан къара сакъалыны сыйпап, эльчининъ юзюне козьлерини тикип, индемейип отура. 
- Хаджи Гирай хан, онъа къаршы чыкъып, уджюм эткен булгъарларны тар-мар этмеге буюрды. Оларны ёкъ эткен сонъ, биз озь мекянымызгъа къайтамыз.
Къарт бираз токътап, ханнынъ къар ягъгъан юзюне тикильди, сонъ девам этти: 
- Хаджи Гирай, Къырым халкъынынъ укюмдары, Алтын Орду ханы Улу-Мухаммеднинъ аскерлеринен корюшкенде, оларнен достане мунасебетте олмагъа буюрды. Достлукъ бельгиси сыфатында ханымыз эсирге алынгъан булгъарларны къайтармагъа истей. 
Бу теклифни эшиткен Улу-Мухаммед атыны къамчылап, кучьлю къолунен ойнатты. О, сарай кятиби «Улу-Мухаммед ханнынъ сеферлери ве нутукълары» китабына бирден язып алгъан мешур сёзлерини айтты:
- Озь башлыгъынъа бойле айт: эгер Алла онъа меннен дженк этмекни буюрмаса, манъа Алла Тааля онъа уджюм этмекни буюра! Мен сизлерни ёкъ этип, Алла Таалянынъ мераметини къазанмагъа истейим! 
Къарт векиль айретте къалып, Улу-Мухаммеднинъ сёзлерини динъледи, хан исе атыны сафкъа тургъан аскерлернинъ тарафына бурды.
Векиль де атына минип, озь аскерлерининъ янына къайтты ве оларнен берабер Къырым ордусына таба ёл алды. Олар яваштан бир къач адым аткъан сонъ, атларыны къамчылап, чаптырдылар.
Уруш башланды. Къарт молла аскер сыралары арасына етип баргъанынен, о ерден бир такъым айрылып, Улу-Мухаммеднинъ ордусы тарафына арекет этти. 
О исе, бойле эмир этти: 
- Орду учь къысымгъа болюнеджек: онъ, сол къанат ве орта. Эки къанат къырымлыларны сарып аладжакъ, о ерден ич кимсе къачып къуртулмасын. Мен олгъан орта душманны авдарып, къувалайджакъ. Оны ярдым ве буюк дарбе керек олгъан ерге ёллайджам. Енгиль къыпчакълар бизим устюмизге догърудан-догъру атылмазлар. Атылсалар биле, даа яхшы олур: олар огюмиздеки батакъкъа огърайджакъ.
Хан тёпелик устюне чыкъты. Чёль – оладжакъ дженкнинъ ери. Улу-Мухаммед атындаш тюшип, ерге тёшельген килим устюне отурды. Софраджы нагъышлангъан йипек софра орьтюсини тёшеп, пите, къуру юзюм, инджир олгъан табакъларны къойды. О, мешребелерге айран тёкип, Улу-Мухаммеднен сеферге чыкъкъан ве арбий ишни огренген яш бейлерге узатты.
Мал-мульк ташыгъан девелерни тиз чёктирдилер. Софраджы, сеферден талгъан ханнынъ кучьлерини тиклемек ичюн, хызметчилернен берабер алтын къуман, табакълар ве энъ леззетли ашларны чыкъарып башлады. 
Онъ къанатнынъ башлыгъы Улу-Мухаммеднинъ огълу Махмуд эди. О, къара айгъырыны чаптырып, байыр тёпесине чыкъты. Яш шахзаде тар къап-къара козьлерини кунештен къолунен къапатып, дженк тегизлигине бакъты. 
- Бинъбашыларны чагъыр! – деп къычырды бир йигитке.
Къаверенкли джуббеде йигит байырдан чапып тюшти ве къара къалпакълы, къара джуббе кийген бир мазаллы аскерни чагъырып кельди. 
Бинъбашы Махмуднынъ алдына келип, онъа эгильди ве айткъан сёзлерини дикъкъатнен динъледи. Шахзаде келеджек дженк кетишатыны анълатты. Бинъбашынынъ шаин череси эеджансыз алда, тек козьлери ичинде къыгъылчымлар яна. 
- Бу батакъны коресинъми? Анда биз ичюн эм олюм, эм мувафакъиет. Къырымлылар чокъ дегиль. Булгъарлар тар-мар этильгенине бакъмадан, бизлер учь кере чокъмыз. Амма иш чокълукъта дегиль. Бизим аскерлеримизнинъ кучюне ишанмакъ мумкюнми?  – деди Махмуд.
- Ольген булгъардан бильдим, оларда он беш бинъге якъын аскер бар экен. Демек, къанатымызгъа къаршы ярысы чыкъса, тек еди-секиз бинъ оладжакъ. Бизде исе алты бинъ алан, дёрт бинъ маджар ве алты бинъ черкес бар, - деди бинъбашы. 
- Амма бабам оларны зорлап бойсундырды. Олар дженк этмек ичюн дегиль, могъолларнынъ атешинде къолларыны къыздырмакъ ичюн кельдилер. Мен оларны биринджи сыра дженкчилери сыфатында ёлларым.
- Эмиринъиз догъру, олар къырымлыларнынъ арабаларына тездже барып етмек ичюн буюк истекнен уджюм этерлер. 
- Амма шу булгъарнынъ айткъанына коре, къыпчакълар гъазаплангъан арсланларгъа ошайлар. Дженкте къырымлылар, эльбетте уджюм эткенлерни авдарып, бизим устюмизге атылырлар. Бу ерде оларны бутюн кучюмизнен къаршыламакъ ве сарып алып, батакъ ичине айдамакъ керек.
- Догъру укюмдар, оларнынъ атлары анда баткъан сонъ, биз эписини кесип ташлармыз.
- Ондан сонъ бабамны къуртармагъа ашыкъырмыз. Бугунь хан къальбининъ татлы тынчлыгъыны ве къавурылгъан папийлерни унутаджакъ. 
- Эй, йигитлер, бугунь сизни уджюмге ордумызнынъ къапланы, шахзаде Махмуд алып бараджакъ! 
Алты йигит, тёпелик этегинде топлангъан аскерлерлернинъ янына бардылар. Орду шахзаде Махмуднынъ адыны эшиткенинен, къыбырдап башлады. О, озь аскерлери арасында пек мешур эди. Улу-Мухаммедке ляйыкъ бир варис сыфатында къабул олуна.
Махмуд аскерлернинъ алдына барды, бир къач атлыны чагъырды ве дженк кетишатыны къыскъадан айтып, учь бинъ атлыны байыр артына ёллады. Олар анда сакъланып, къырымлыларны беклейджеклер. 
Сонъ атыны черкеслерге таба айландырды. Олар кийиз къалпакъларда, алчакъ юньлю атлар устюнде, къолларында къыскъа мызракъларыны тутып, тертипсиз сыраларнен тура эдилер. 
- Джесюр черкеслер! Сизлер дагъ къапланларысыз! Батыр дженкчилерсиз! Мына, алдынъызда къоркъакъ исьянджылар. Олар, айдутлар киби бизим къардашларымызны къылычкъа берди. Шимди исе, оларнынъ гъанимети сизге бакъа. Уджюм этип, истеген шейлерни озюнъизге алынъыз, - деди Махмуд. 
Черкеслер юрекленди ве атларыны къамчылап, къырымлыларнынъ тарафына чаптырдылар. Оларнынъ устюнден тоз котерильди ве атлылар чапувны тезлештирген сайын, вахший ферьятлары кучьлешти. 
Улу-Мухаммед самыр тонунынъ узун этеклерини къыстырып, килимге отурды ве къавий ап-акъ тишлеринен кийик папийнинъ аягъыны кемирип башлады. Папийнинъ экинджи аягъыны исе орду имамына узатты. Сеферде хан тек оны озь янында тутып, акъыл таныша эди. Атта онынъ бутюн сеферлеринде къатнашкъан, ханнынъ севимли аскербашы биле, къолларыны кокрегине басып, акъ сакъаллы руханий ве хан арасында олгъан лафларны динълеп тура, чюнки бу сеферде укюмдар Алланынъ ярдымына умют эте эди.
Улу-Мухаммед отургъан еринден сыкъ-сыкъ чёльде айры къысымларнен топлангъан душман тарафына бакъа. Сабанынъ тазе авасында атлыларнынъ тез арекетлери, оларнынъ тёгерек демир къалкъанлары насыл йылтырагъаныны аныкъ корьмеге мумкюн эди.
Буюк уджюм башланды. Хаджи Гирайнынъ бир такъымы огге чыкъты. Олар Улу-Мухаммеднинъ могъолларына атылды. Парылдагъан къылычлар котерилип тюшкенде, орталыкъ къангъа бояланды. Дженкчилер атларындан йыкъыла, къарнына тюшкен эгерлерден къуртулмакъ ичюн, атлар арт аякъларыны котерип, чёльге къачалар.
Къыпчакълар могъолларны авдарып, хан отургъан байыргъа якъынлаштылар. Улу-Мухаммед папийни табакъкъа ташлап, къычырды:
- Не бакъасыз, уджюм этинъиз!
Къыпчакълар исе, могъолларны сарып алмакъ ичюн, къыйыш яй киби созулып башладылар. Амма могъоллар къапалаяткъан даиренинъ ичинден чыкъмагъа ынтылмадылар.
Къырымлыларнынъ арасындан бир такъым айырылып чыкъты. Бир бинъ атлы аскер, юзер-юзер сыраларнен, демир ве мешин зырхларнен къаплы атлар устюнде бастырып келе. Олар чёль бою дагъылгъан могъолларнынъ сырасыны ярып кечтилер. 
- Ора-ур-ора-ур! – деген сеслер этрафны къаплап алды. 
Къырым ордусындан даа бир бинъ аскер айырылды ве душмангъа къаршы атылды. Демир башлыкълар, къалкъанлар ве къыйыш къылычлар кунеште парылдай. 
Байыр тёпесинден Улу-Мухаммед, къыпчакъларнынъ умумий къысмындан бирер-бирер бинъ аскер айырылып, бар кучюнен «ора-ур» къычыра ве онынъ ордусына атыла. 
Могъоллар шашмалады. Шу арада черкеслер арттан келип, къырымлыларнынъ арабаларыны талап башладылар. Амма даа бир бинъ аскер ордудан айырылып чыкъты ве тез арада чевирилип, оларнынъ ёлуны кесип ташлады. Атлыларнынъ далгъасы душманны къаплап алды. 
Дженк мейданыны тоз булуты басты. О ерден могъол атлылары чыкъып кете бащладылар, олар атларынынъ бойнуна япышып, чёльге къачты. 
- Мен ич бир вакъыт бойле шейни корьмедим! – деп, Улу-Мухаммед еринден турды. О, къалтырагъан къолунен сакъалынынъ уджуны сыйпап, узакъкъа бакъты.
Къырым ордусынынъ дёрт такъымы бир-бир артындан тертипли сыраларнен душман ордусынынъ ортасына, Улу-Мухаммед тургъан байыргъа таба ёл алдылар.
Къыпчакъларнынъ «ора-ур» сеслери эп якъынлаша эди.
- Бу далгъаны ким токътатып оладжакъ? – деп тюшюнди хан. Улу-Мухаммед этрафына бакъты. Онынъ сераскерлери энди ёкъ эди. Олар атларына минип, дженкке атылдылар.
Энъ яхшы, чокъ сынавлардан кечкен могъол аскерлери озь ханыны сарып алдылар. Олар, Улу-Мухаммед тургъан ерден озьлерине ёлакъ ачмакъ ичюн эляк олмагъа азыр эдилер.
- Атымны беринъиз! – деп къычырды хан. Ве джевабыны беклемейип, байыр этегинде тургъан атына чапты.
Улу-Мухаммед онынъ аркъасына минип, чёльге атылды. Онынъ артындан ишанчлы адамлары ашыкъты.
Байыр устюнде бакъыр табакълар, алтын чанакълар, ерге сачылгъан емеклер ве бурюшик килим къалды. Ель ренкли йипек софра орьтюсининъ уджуны котерди. Ханнынъ якъын адамларындан тек бири къачмады. Бу акъ сакъаллы имам эди. О, эписи Улу-Мухаммеднинъ артындан чапкъанда, башта озь атынынъ янына барды. Амма атына минмеди ве байыр устюне къайтып, килимни догъуртып отурды. Ап-акъ торбасыны ачып, Къуранны чыкъарды. Къыпчакълар байыр устюне атылып чыкъкъанда, учь аскер онынъ янына барды. Бириси яш, серт черели, къара козьлю, тар къара сакъаллы эди. Экинджиси эсли башлы, мазаллы. Онынъ да нефрет ве ачувгъа толу козьлеринде атешлер яна. Учюнджиси узун бойлу, арыкъ, мектеп оджасына ошай, къолунда силясы ёкъ. Олар Хаджи Гирай, Тегене Ширин бей ве кятип Али эдилер. Имам дуа окъумакъны девам этти.
- О, Алланынъ хызметчиси, - деди Али.
Молла еринден турып, къолларыны кокрегине басты ве Хаджи Гирай ханнынъ янына кельди. 
- Мен учь йылдан берли алем укюмдарынынъ садыкъ хызметчиси олам. Улу-Мухаммед менсиз сеферге чыкъмай, чюнки эр вакъыт мен аркъалы Аллагъа мураджаат этип, гъалебе истей. Энди исе, сизге буюк риджам бар, мени озь хызметинъизге алынъыз. Улу-Мухаммедге къайтмагъа истемейим, - деди о.
Кятип Али кулюмсиреп, хангъа бакъты. Хаджи Гирай, этрафындаки дженк мейданыны дикъкъатнен козетип, джевап берди:
- Ёкъ! Ордумызнынъ озь имамы бар. Сен укюмдарынъа къайт ве хызметинъни девам эт.
Къырымлылар айланып, байырдан тюштилер. Дженк девам эте, черкеслер къыпчакъларнынъ сол къанатыны батакъкъа таба сюре эдилер.
Учь атлы о тарафкъа ашыкьты. Дженк акъшамгъа къадар девам этти.
Черкеслер ве аланлар бирлешип, къыпчакъларгъа уджюм эте. Олар исе айры-айры такъымларнен дженклеше. Де даркъалып кетелер ве къачкъаны киби олалар, сонъ бирден атларыны чевирип, оларны къувалагъан аскерлерни авдаралар. Къаранлыкъ тюшкенинен къырымлылар озь арабалары тургъан ерге къайттылар. 
Улу-Мухаммед байыр устюне къайтып, раатсыз геджени о ерде кечирди. Могъол дженкчилери атларыны багълап, янларында яттылар. 
Узакъта кок къыпчакъларнынъ атешлеринден титреп, къырмызы тюске бояланды. Атеш бутюн гедже янды.
- Къырымлылар саба урушына азырлыкъ коре, - дей эди могъоллар. Чёльнинъ эр тарафындан инълев ве ярдым соравлары эшитиле – Улу-Мухаммеднинъ яры ордусы бу дженкте яралы ве эляк олды.
Шахзаде Махмуд Улу-Мухаммедке:
- Биз аля даа чокълукътамыз, саба эрте уджюм этмек керек, чюнки уджюм этмесек, шан-шуретимиз бозуладжакъ. Олар озь арабалары янында отуралар, шунынъ ичюн гедже, сакълана-сакълана якъынлашып, бирден устьлерине атылсакъ даа яхшы оладжакъ. 
- Ёкъ, мен дженкни ярын девам этеджем, - деди Улу-Мухаммед самур тонуна сарылып.
Кунешнинъ нурлары чёльни ярыкълаткъанда, байырлардан кольгелер узанды. Улу-Мухаммеднинъ ордусы кене учь къысымгъа болюнип, къырымлыларгъа таба арекет этти. 
Амма олар тургъан ер, тютюнлер арасында бом-бош эди: анда ич бир къыпчакъ аскери къалмагъан. Тек вахший дженк излери: бинълернен могъол, черкес ве аланларнынъ джесетлери ята ве яралы атлар топаллап юре эди.
Къыпчакъларнынъ артындан ёллангъан атлылар акъшам устю къайтып кельдилер.
- Хаджи Гирайнынъ ордусы шимальге о къадар тез арекет этти ки, биз тек тоз булутыны корьдик, - дедилер.
- Олар яхшы дженкчилер, мен ич бир вакъыт бойле дженк усулыны корьмеген эдим, - деди Улу-Мухаммед ве аскерлерине атларыны арткъа чевирип, къайтмагъа эмир этти.
- Булар илери къысымлар эди, бираздан сонъ о, буюк орду топлап къайтаджакъ. Бизге оларнынъ артындан барып, нелер азырлайджакъларыны бакъмакъ ве озюмизге джиддий азырлыкъ корьмек керек, - деди Махмуд.
- Сен теджрибесиз яш йигит киби лаф этесинъ, Хаджи Гирай энди манъа уджюм этмеге джурьат этмез! – деп джевап берди Улу-Мухаммед.

Учюнджи баб

1431 сенеси Литвада топлангъан янъы ордунынъ башында Хаджи Гирай Къырымгъа даа бир сеферни тешкиль этти.

Къуман чёлюнде, ем-ешиль тарланынъ четинде, екяне тёпеликнинъ этегинде кок тюсте йипек чадыр тура. Оны Хаджи Гирайгъа Тегене Ширин бей багъышлагъан эди. Чадырнынъ артында акъ кийизнен къаплангъан даа эки чадыр тура: бирисинде Хаджи Гирайнынъ огълан къардашы Джанай, экинджисинде, биринджи Къырым ханынынъ тарихыны тасвир эткен кятип Али ерлешкен.
Чадырнынъ алдында эки къыпчакъ аскери тура. Ханнынъ чадырына кирмеге истегенлер бу эки аскернинъ арасындан кече эдилер: оларнынъ джиддий бакъышындан явуз душманларнынъ джинаий фикирлери, бахтсызлыкъ ве хасталыкъ кетирген ниетлери сакъланып оламай. 
Хаджи Гирайнынъ янында къарт имам Къураныны ачып, яваштан дуа окъуй. Оны дикъкъатнен динълеген хан, базыда къуру пытакъны алып, ортада янгъан атеш ичине ташлай.
Чадырнынъ бир тарафында къазыкъкъа багълангъан акъ айгъыр тура. Онынъ алевли козьлери парылдай ве къара териси устюнде беяз тюкю бар эди. О, озь аркъасында Хаджи Гирайдан гъайры ич бир адамны корьмеген. Ханнынъ сеферлери вакътында, къыпчакъ аскерлери бу атнынъ устюнде отургъан Хаджи Гирайнынъ пешинден сайысыз душманларгъа къаршы уджюм эткенлер. 
Чадырнынъ башкъа тарафында даа бир ат багълы, эр вакъыт эгерленген, кенъ кокрекли, аякълары ве къуйругъы къара тюсте. Бу кучьлю атынынъ аркъасында Хаджи Гирай озю душмангъа къаршы атылып, онынъ сафларыны авдара эди. 
Беяз атынынъ янында ханнынъ кок тюсте байрагъы пекитильген.
Тёпеликнинъ этрафында зырх ве демир башлыкълар кийген сакъчылар булуна, олар ханнынъ чадырына ич кимсени якъынлаштырмайып туралар. Тек алтын таракъны тасвир эткен махсус тамгъасы олгъан, йипек чадыр тургъан тёпеликке кечмек ичюн, сакъчыларгъа оны косьтерип, кече биле эди.
Бу, Хаджи Гирайнынъ шахсий, сайлангъан аскерлери, оларнынъ теркибине Къырым бейлерининъ огъуллары кире, энъ садыкъ ве джесюр сойларындан такъымларнынъ башлыкълары тайинлене эди.
Узакъта, чёльде къара къыпчакъ чадырлары ве литвалыларнынъ къырмызы чадырлары кенъ алкъада даркъала. Даа узакъта, тап дагъларгъадже узангъан чадырлар этрафны къаплап ала. Оларнынъ арасында девелер ве чешит ренкли атлар отлап юре. Чобанлар сюрюлерни козетип, оларнынъ къарышып кетмесине ёл бермейлер.
Къырым топрагъына басмакътан эвель, Хаджи Гирай Алтын Орду укюмдарына зенгин бахшышларнен эльчилерни ёллады. Бу эльчилернинъ башына о, садыкъ ве Къырымда белли олгъан, Тегене Ширин бейни къойды. Онъа, Къырым юртунда нелер олаяткъаны, о ерде насыл орду барлыгъыны, оларнынъ дженкке азыр я да азыр олмагъаныны аныкъламагъа буюрды. Айны вакъытта Хаджи Гирай, озь къоранталарынен корюшмеге истеген аскерлерни йиберип, вазиетни козетмеге тевсие этти.

Дёртюнджи баб

Тегене Ширин бей озь сиясий ёнелишини денъиштирмеге истеди ве шунынънен Улу-Мухаммедни кучьлештирди.

Къырым шеэри Алтын Орду ханы Улу-Мухаммеднинъ вакътынджа пайтахтына айланды. Улу-Мухаммед шеэр сакинлери устюнден къазангъан гъалебени эр вакъыт хатырламакъ ичюн, буюк бир джами ве сарай къурмагъа эмир этти. О, озюни але даа буюк сераскер сайып, Къырым къыпчакъларыны озь ордусына къошкъан сонъ, девлетининъ сынъырларыны кенълештирмек ичюн, дюньянынъ четине барып чыкъмагъа истей эди. Шимди онынъ эсас ве хавфлы ракъиби Хаджи Гирай олды, чюнки о, Улу-Мухаммеднинъ бутюн Алтын Ордугъа укюм сюрген укюмдарлыгъынен разы дегиль. Башта оны ёкъ этип, мызрагъынынъ уджуны Къыркъ Ер къапусына саплагъан сонъ, буюк сефер тешкиль этмеге мумкюн. 
Улу-Мухаммед буюк орду топлады. Онынъ чокъ миллетли ордусы, байракъларыны ачып, Хаджи Гирайнынъ къаршысына ёл алды. 
Амма чокъ вакъыт кечмеден, хан ордусынынъ илери къысмы чёльде къыпчакълар тарафындан къырылып ташланды. Бу къаза Улу-Мухаммедни токътатты ве о, Хаджи Гирайнен дженк этмекнинъ зарурлыгъында шубеленип башлады.  
- Бу Алланынъ гъазабы дегильми? – деп тюшюнди ве Къырым шеэрине къайтып, вакътынджа «къылычыны сакълады».
Шу ерге кузьде, шимальде булунгъан Хаджи Гирайнынъ эльчилери кельди. Улу-Мухаммед оларны къаршыламагъа меджбур олды. 
Хаджи Гирайнынъ эльчилери арасында Къырым бейлеринден энъ зенгин ве намлы Тегене Ширин бей бар эди. Оларнынъ атлары шеэр къапусына якъынлашкъанда, этрафларыны сакинлер сарып алды.
Улу-Мухаммедге бахшышлар девелернинъ аркъасында ве бир къач арабада кетирильди. Халкъ сокъакъларны толдурды ве эльчиханенинъ къапусы алдында топланды. Бир тюсте урбада олгъан хызметчилер девелерден юклерни тюшюрип, йиплерини чезе ве бахшышларны ханнынъ сарайына алып кирелер.
Бахшышлар арасында къыйметли ташлар, къырмызы мерджанлар, фильджанлар, акъ девелер юнюнден токъулгъан, алтын йиплернен безетильген урбалар бар эди. Сонъунда, хызметчилер алтын ильванларны алып кирдилер.
Улу-Мухаммед юксек тахтта отурып, эльчилерни къабул этти. Хан ешиль тюсте урбада, козьлерини юмып, тюшюнджеге далгъан алда отура эди. Онынъ фикирлери узакъта, этрафында топлангъан адамларны корьмей эди. Тахтнынъ янында Баш везир ве девлетнинъ башкъа юкъары адамлары тура. 
Учь эльчи башларыны эгип, не ичюн кельгенлернинъ себебини анълаттылар. Оларнынъ башлыкълары олгъан Тегене бей лафыны башлап:
- Хаджи Гирай хан достлукъ ве аманлыкъ алякъаларыны багъламакъ ичюн бизни алдынъызгъа ёллады. Буюк хан Улу-Мухаммедге бахшышлар ве селям ёллап, онынъ бу сёзлерини айтмагъа буюрды. Тегене Ширин бей акъ йипнен багълы, мум муурьнен пекитильген бургъуны узатты. 
Улу-Мухаммеднинъ хызметчиси бургъуны ачып, окъуды:
- Сенинъ къудретинъ, девлетинънинъ буюклиги акъкъында эр кеснинъ хабери бар. Улулыгъынъны чокъусы падишалар урьмет эте. Шунынъ ичюн, достлукъ алякъаларымызнынъ пекитювини озь борджум деп саям, чюнки сен мен ичюн къардашым киби якъынсынъ. 
- Насыл къардаш? Сен не айтасынъ? – деп къычырды хан. О, къолуны къушагъынен къыстырылгъан къамасынынъ кемик сапына къойды ве ачувлы козьлерини эльчиге тикти.
Хызметчи бунъа къулакъ асмайып, девам этти:
- Сен де яхшы билесинъ, Къырым топрагъы меним Ватанымдыр, бейлерим, къыпчакъларым, огъузларым манъа садыкълар.
Улу-Мухаммед башыны саллады, сакъалынынъ къара сачларыны эльмаз юзюкли пармагъына сарып башлады.
- Меним топракъларымда аскерлеримнинъ къалелери ве богъдайгъа толу тарлаларым олгъаныны эр кес яхшы биле. Бу ерде чешит тюрлю махсулат ишлеп чыкъарыла. Шунынъ ичюн, гъаниметни къолгъа кечирмек ичюн сынъырларымдан тыш чыкъмагъа да аджет ёкъ. Буюк хан, эгер эр биримиз озь юртунда сербест девлет къурса, экимиз ичюн де файдалы оладжакъ ве бундан экимиз де мемнюниет тапармыз, - деп девам этти мектюпни окъугъан хызметчи.
Эльчи Алтын Орду укюмдарынынъ янъы Къырым ханындан алгъан мектюбине джевабыны индемейип бекледи. Улу-Мухаммед исе къыбырдамайып отурмакъны девам этти. Сонъ Баш везирге бакъып, алтын билезликлернен безетильген къолуны яваштан саллады.
Баш везир Хаджи Гирайнынъ мектюбини тантаналы суретте къабул этти. О, башыны котерип, Улу-Мухаммедге бакъты, хан исе санки бездирген чибинни къувгъан киби, кене къолуны саллады. О вакъытта везир эгилип, эльчи Тегене бейге:
- Юкъары къабул битти, хан шимди башкъа тилекчилерни динълейджек ве оларгъа мераметини косьтереджек, - деди.
Эльчи еринден турды, урьмет иле аркъасыны косьтермейип къапу алдына къайтты, сонъ башкъа одагъа чыкъты. Анда везир онынъ артындан етип алды ве яваштан: 
- Мени яры геджеде бекле, - деди.

Бешинджи баб

Ширин бей Улу-Мухаммеднинъ алдына эльчи олып кельгенинде, хан оны озь тарафына тартып алды. 

Гедже бир хызметчи Тегене Ширин бейни эльчилер яткъан одадан алып чыкъты. Азырлангъан атлар оларны сельби тереги янында беклей эдилер. Тегене бей ай ярыгъында атлылар арасындан Баш везирни таныды. 
- Атынъа отур ве меним артымдан кель, - деди о.
Олар бутюн шеэрнинъ къаранлыкъ сокъакъларындан кечип, демир къапулы дивар янында токътадылар. Хызметчи яваштан къакъкъан сонъ, къапу гъыйчылдынен ачылды. Къаршыларында зырхлы ве демир башлыкълы серт сакъчы пейда олды, ай ярыгъында о, кумюштен япылгъан эйкельге ошай эди. Ширин бей Баш везирнинъ артындан кетип, азбаргъа кирди, олар чешме янындан кечип, къамере алдына бардылар.
О, софагъа чыкъып, ичериге кирди. Агъыр перде артында нагъышлы токъумаларнен къаплангъан кучюк ода бар эди. Узун кумюш шамданларда къалын чыракълар яна. Улу-Мухаммед ренкли джуббеде йипек ястыкъларда отура эди.  
Мусафирнинъ селямыны алып, хан:
- Якъынджа отур, ялынъыз сеннен озюм ичюн муим меселелер акъкъында лаф этмеге истейим, - деди.
- Мен сенинъ укюмдарынъ олам, чюнки Къырым Алтын Ордунынъ бир къысмы сайыла. Сен садыкъ бейсинъ, насылдыр литвалы дегильсинъ, ве манъа бутюн къальбинъ, акълынъ ве ишлеринънен хызмет этмек керексинъ.
Улу-Мухаммеднинъ алдында тиз чёкип:
- Догъру, улу хан! Мен Къырымлым, - деп джевап берди Тегене Ширин бей.
- Укюмдарымнынъ сёзлерини къоркъу ве сайгъы иле динълейим ве юртумыз ичюн хызмет этмеге сёз берем.
- Эгер сен меним бутюн суаллериме догъру джевап берсенъ, буюк мукяфатны къазанырсынъ. Бу меним вадемнинъ беджерилюв кефалетидир.
Хан алтын билезлигинден буюк инджини чыкъарып, эльчиге узатты.
- Амма биль, эгер яланджы ве хаин олсанъ, саба кунешини корьмезсинъ.
- Не япмакъ керек? Мен итаат этем, ханым!
- Сен аркъалы Къырымнынъ янъы ханы Хаджи Гирай акъкъында эр шейни бильмеге истейим. Онынъ янында меним козюм ве къулагъым оладжакъсынъ. Хаджи Гирай не япкъаныны, къайда сеферге чыкъаджагъыны тез арада хабер эткенинъни, манъа бир садыкъ адамнен мектюп ёллагъанынъны истейим. Буны япаджагъынъда сёз бер!
- Санъа хызмет этеджегиме Алла шаат олсун, улу хан! – деп, Ширин бей къолуны сакъалына тийдирди.
- Сен бу ерде даа бир кунь къалып, меним везириме Хаджи Гирай акъкъында эр шейни: онынъ фикирлери, дженк алып барув усталыгъы ве насыл этип бутюн Къырым халкъына укюмдар олгъаныны айтып береджексинъ. 
- Мен эр шейни япарым, улу хан!
- Хаджи Гирай шимди Къырымнынъ укюмдары олгъаныны ве атта онынъ юрегини Къыркъ Ерни къолуна кирсеткени акъкъында айта. Бу керчектен ойлеми я да эписи бош лафмы?
- Емин этем, бу акъикъатнынъ озюдир! Бойле эмиетли меселе гизли къалып оламаз. Тез арада, укюмдар, буларнынъ эписи акъикъат экенлигини корерсинъ, – деп джевап берди Ширин бей.  
- Яхшы, ойле олса, бир тасавур этейик. Амма сен меним девлетим не къадар буюк олгъаныны ве ордумнынъ сайысы олмагъаныны билесинъ де. Бу, чобанларнынъ къопай ханы, дюньяда энъ къудретли укюмдаргъа къаршы башыны котергенинъ себеби неде? – деп сорады Улу-Мухаммед. 
Хан кучьлю къолларынен эльчини омузларындан тутып, озюне тартты ве козьлерине бакъты.  
- Энди манъа айт, онынъ ордусы не къадар кучьлю?
Тегене бей ханнынъ сёзлеринде сакълы гъазапны дуйды. Онынъ ачувындан ве олюм джезасындан къоркъып, къолларыны кокрегине басты ве урьметли йымшакъ сеснен джевап берди:
- Сенинъ сайысыз ордуларынънен къыяслагъанда, Хаджи Гирайнынъ ордусы гедженинъ къаранлыгъы ичиндеки индже бир тютюн кибидир.
- Догъру! Меним ордуларым эм сайысыз, эм енъильмез! Буны бутюн дюнья биле ве сен манъа эписини яхшы анълаттынъ. Бир куньден сонъ Хаджи Гирайгъа джевап мектюбини алырсынъ. Санъа исе алыш-вериш япмакъ ичюн буюк имтиязлар береджем. Шимди везиримнен барып, керекли весикъаларны азырланъыз, – деди хан ве эльчининъ омузыны таптады. 

БЕШИНДЖИ КЪЫСЫМ

Биринджи баб

Хаджи Гирай баарьде бутюн ордусынен Къырым сеферини девам этти.

Кятип Али, атынынъ аркъасында отурып, этрафындаки бинълернен адамларнынъ озь топрагъы ичюн къан тёкмеге азыр олгъанларыны насыл этип тасвир этеджегини тюшюне эди. Чюнки онынъ козю огюнде Къырымнынъ янъы тарихы юзь бере. О, ханнынъ къаравулларындан артта къалмайым, деп эп атыны ашыкътыра. Олар исе тёпеликке чыкъкъанда сакинлеше, байыр тёпесинде токътай, тегиз ерде атларыны тезлештире эдилер. О вакъытта Али де атыны чаптырып, оларнынъ артындан ете. 
Кятип Али язгъанына коре, Къырым ордусы тез арада ярымадагъа келип чыкъты. Асырлар девамында кечильген ёл чёльнинъ бир озенчигинден экинджисине алып бара, шунынъ ичюн ордунынъ атлары ичюн сув ве ем къолайлыкънен тапыла эди. Чёль баарь ешилликлеринен къапланды, Къырымгъа етип кельгендже, ордунынъ атлары ве мал сюрюлери баягъы семирдилер. 
Эр биринде бинъер атлы олгъан он беш такъым он беш ёл бою кенъ сыраларнен кете, шу къыпчакъ ордусынынъ сол къанатындан онъ къанатына кечмек ичюн бир кунь керек эди.  
Эр бир бинъбашы тек озь ёлуны биле ве бельгиленген ерлерде токътай. Огде булунгъан атлылар онъа отлар чокъ олгъан ерлерни эвельден тапалар.
Шимальдеки енъ узакъ онъ къанатындан эр даим атлылар хабер кетирип, меркезнен багъ туталар. Андаки бинъбашыларынынъ озь хаберджилери бар, оларнынъ ярдымынен ордуда сефер тертиби юзь бере. Онъ къанат Хаджи Гирайнынъ эмирини беджерип, ярымаданынъ шималини къолгъа аладжакъ. Ордунынъ ортасында Хаджи Гирай келе. О, догърудан Къырымнынъ пайтахтына киреджек.
Адет узьре ханнынъ янында Тегене Ширин бей булуна эди, амма озь истегинен Баш эльчи вазифесини алгъан сонъ, оны бир даа корьмедилер. Хаджи Гирай эльчилерни беклей. О, але даа бу кергин вазиетни къан тёкмейип чезмеге истей эди. 
Хаджи Гирайнынъ юклю арабалары чокъ дегиль: бир чадыр ве эки енгиль сандыкъ. Оларнынъ ичинде хариталар ве эски китаплар бар эди.
Бундан гъайры, алтын, кумюш, демир тамгъалар бар, оларны хан садыкъ адамлары арасында даркъата. Хаджи Гирайнынъ юз аскерден ибарет шахсий бекчилери бар. Бу джесюр аскерлернинъ эписи къара атлар устюнде эди. Олар эр вакъыт ханнынъ этрафында булунып, гедже биле онынъ юкъусыны къоруй. Иште, бойле тертип Къырым ордусынынъ шанлы девирлеринде укюм сюрди.

Экинджи баб

Тегене Ширин бей Улу-Мухаммеднинъ алдына эльчи олып баргъан сонъ, Хаджи Гирайнынъ янына къайтып кельди. 

Къыпчакъ чадырлары арасындаки ёлдан учь атлы кечти. Оларнынъ юнь джуббелери къавгъа эткен къарталларнынъ къанатлары киби далгъалана эди. Эки сакъчы мызракъларынен ёлны къапаттылар. Атлылар тоз баскъан джуббелерини ерге ташлап, атларындан тюштилер.
Кельгенлерден бириси ешиль кольмегини тюзетип:
- Ханымызнынъ ады мубарек олсун! Биз махсус хабер кетирдик, – деди.
Энъ якъын тургъан чадырдан даа эки аскер келип, оларнынъ къаршысында турдылар.
- Биз Улу-Мухамеднинъ алдындан кельдик, о ерге эльчилер олып баргъан эдик. Бизим акъкъымызда хабет эт. Мен Тегене Ширин бейим.
Буюк чадырнынъ пердеси ачылып, сакъчыларгъа эмир берильди. Олардан бириси:
- Буюк хан буюрды, киринъиз, - деди.
Эльчилер баш эгип, къолларыны кокрегине басты ве чадыргъа кирдилер. Хызметчи оларгъа отураджакъ ерлерини косьтерди; эльчилер башларыны котермейип, килим устюне отурдылар.
- Тариф этинъиз! – деди къатты сес.
Тегене Ширин бей козьлерини котерди. О, ханнынъ джиддий, къара сакъаллы юзюни корьди. Хаджи Гирайнынъ индже бели ве кенъ омузлары, сеферлерде омюр кечирген аскерни акс эте эди. Къара къалпагъы астындан ешиль козьлери дикъкъатнен бакъа.
- Улу-Мухаммед бахшышлар ве достлукъ теклифлеринъизни мемнюниетнен къабул этти. О, бизге Къырым ичинде алыш-вериш япмагъа разылыкъ берди, амма бир шейге ачувланды, - деди Ширин бей.
- Мени Къырым ханы саймагъа истемедими?
- Укюмдарым, Сен эр вакъытта киби догъру айттынъ. Улу-Мухаммед о къадар гъазапланды ки, меним башым аз къалды омузларымдан тюшмеди. 
Хаджи Гирай козьлерини къапатып, кулюмсиреди. 
- Сени бойле япаджакъ, деп тюшюндинъми?
Хан пармагъынен авада бир сызыкъ чекти. Алтын Ордуда бу бельги олюм джезасынынъ бельгиси эди.
- Мен Улу-Мухаммеднинъ гъазабыны сёндюрдим, о, санъа селям ве мектюп ёллады.
- Сен онынъ гъазабыны насыл сёндюрдинъ?
Эльчиге дикъкъатнен бакъкъан ханнынъ сесинде шубе дуюлды.
Тегене Ширин бей олып кечкен корюшюв акъкъында тафсилятлы хабер этти ве оны гизли субетке чагъыргъанларыны да айтты. Бойлеликнен, Ширин бей бутюн анълашмаларны ханнынъ огюнде ачып берди.
Бунъа бакъмадан о, козьлерини котермесе де, Хаджи Гирай онынъ гизли фикирлерине синъмеге истегенини сезди.
- Лафынъыз бойле биттими?
- Эгер бир шейни унуткъан олсам, мени багъышла!
Хан тюшюнджеге далды, онынъ фикирлери узакъта эди. Бираздан сонъ о, агъыр къолунен Тегене Ширин бейнинъ омузыны таптады.
- Сен айнеджи адамсынъ, Тегене бей. Меним ордум къара гедженинъ бей вакътында индже тютюнге ошагъаны акъкъында яхшы айткъансынъ. Улу-Мухаммед ойле тюшюнсин! Акъшам меним чадырымда мусафир ол.
Эльчилер чадырдан чыкътылар. Хан еринден турды, узун бойлу, индже эндамлы, ешиль джуббеси кенъ алтын тюсте къушакънен багълангъан. Къара чызма кийген аякъларынен къатты басып, чадырнынъ пердеси янына барды ве онынъ арасындан, эльчилернинъ атларына минип, ашыкъмайып кеткенлерини козетти. 
- Бу дюньяда эр шей ялан! – деди.

Учюнджи баб

Хаджи Гирай Улу-Мухаммеднен анълашып оламагъан сонъ, дженк мейданына ёл алды. 

Кятип Али, китабынынъ саифелерине къонгъан къалын тозгъа бакъмайып, атынынъ саллангъанына алышып, сатыр-сатыр яза эди. 
- Къозь къамаштыргъан Хаджи Гирайнынъ ордусы озь ёлуны девам эте. Бу ёл шимальден дженюпкедже узангъан. Къыпчакъларнынъ джесюр эдждатлары олгъан хуннлар бир вакъытлары бу ёлдан кечип, гъарбий халкъларны дешетке огъраттылар.
Ордунынъ алдында джасуслар кете, амма олар олмаса да, бу ерлерде орду ёлуны джоймаз эди. Атларнынъ аякълары астында, къадимий заманлардан къалгъан парчалангъан савутлар, керванлар токътагъан ерлерни косьтере эди. Узакъларда, кок юзюнинъ кенарында, къаравул къуллелери киби, белли олмагъан къабилелернинъ батырлары комюльген къара тёпеликлер корюне. Яткъан ерлери дженнет олсун! 
Баарьде, ягъмурлар ягъып, отлар ешергенде, ордунынъ ёлу тантаналы ве къолай эди. Сонъ, авалар эп къызгъанда, кунеш нурлары астында ер къуруды ве бинълернен атлар тоз котерип, бутюн кокни къаплагъан булут астында къалдылар. Бу къалын тоз кунешни бутюнлей къапатты, шунынъ ичюн орталыкъта гедже къаранлыгъы даркъалды. Бир къач адым узакълыгъында адам юзю танылмай. Эписи аскерлер онар-онар, юзер-юзер сыраларда озь ерини къатты туталар, чюнки бираз четке чекильсе, акъшамгъадже ордудан тыш къаладжакъ. 
Он алты бинъ аскернинъ къою тоз ичиндеки арекети, этрафта тек атлар ве адамларнынъ кольгелери дешет догъура. Ич кимсе агъыз ачмай, чюнки не акъкъында лаф этеджегини бильмей, эр шей чокътан айтылгъан ве беллидир. Эм де агъзыны ачса, тамагъы, бурну ве кокреги тозгъа толаджакъ. Аскерлер бир-бирини яхшы корьмей, къулакълары эшитмей, олар тек бир ютум салкъын сув ичмеге ве урбаларынынъ тозуны къакъмагъа истейлер. Акъшамнынъ салкъын ельчиги аваны темизлесе, атынынъ янында ерге ятып, коктеки йылдызларгъа бакъаджакълар.
Гедже, чалылар янында серилип яткъан адамларнынъ сонъу корюнмей. Бир къач саат раатлангъан сонъ, танъда орду ёлуны девам этеджек. Бинълернен атешлер янмакъта, санки бутюн чёль атеш ичинде. Адамлар къычыра, оксюре, йырлай, базылары атларыны чёльде отламагъа ёллай. Енгиль ельчик ордунынъ устюндеки тоз булутыны алып кете ве ниает, яры геджеде чёль отларынынъ къокъусы дуюла.  
Алининъ аты бираз авлакъта отлай. Озю исе, къатып къалгъан аякъларыны узатып раатлангъан сонъ, урбасынынъ тозуны къакъмагъа тырыша. Эр шей бошуна. О, джуббесини ерге ташлап, янгъан атеш ве асылгъан къазан янына отура. Сонъ ерге созулып, башы устюндеки сынъырсыз кок къарарып башлагъанына бакъа.
Алининъ хызметчиси ашчынынъ алдына барып, онъа бир-эки ошек айта ве бир къазан пирнич я да этли шорба алып келе. Базыда озю куль ичинде пите пишире я да белли олмагъан усулларнен тапылгъан эт парчаларыны атеште къызарта. Шунынънен берабер о, токътамайып масаллар айта я да эски къыпчакъ дестанларыны сыныкъ, къарылгъан сесинен йырлай. 
Кятип Али ордуны терк этип оламай: атынынъ аркъасы онынъ эви олды. О, башлыкълардан бири я да аскерлернен лаф эткенде корьген-эшиткен эр шейни кягъыткъа кечирмеге арекет эте. Тегене Ширин бей эр вакъыт ордунынъ сырасында олмагъаныны биринджи олып, кятип Али корьди. Буюк бей сыкъ-сыкъ озь аскерлеринен эсас ёлдан узакъта кете эди. Базыда о, бир къач кунь девамында гъайып олып, умумен корюнмей. Сонъ апансыздан, эвельден бельгиленген ерде пейда ола. О вакъытта, Али онынъ алдына барып, вазиетни анълата.  
Кунь батаджакъкъа якъын атлар тездже юре. Эр бир аскер, атта айванлар да, якъында сув ве раатлыкъ оладжагъыны билелер. Юзбашы джасусларны огге ёллай, олар енгиль атлар устюнде къушлар киби учалар. Тегиз бир ер тапкъан сонъ, узакътан хабер этип, тёпеликке чыкъа, атыны де онъ, де сол тарафкъа бурып, эки-учь кере айланалар. Буларнынъ эписи аскерлер ичюн анълайышлы эди.
Сайлангъан ерде атларыны багълап, юклерини ерге тюшюрелер. Сонъ айванларны отламагъа алып баралар. Бу ерде олар бутюн гедже раатланып, къатты дудакъларынен отларны къопарып ашайлар. Махсус, керван девелери ёлда эвельден азырлангъан чалы-чырпыны алып кетирелер. Хызметчилер атеш якъа ве устюне учь аякълы къазанларны ерлештирелер. Мешин савутлардан къазанларгъа сув тёкелер, ичине эт кесеклери, пирнични къоялар.
Сакъчылар башкъа аскерлерден ич бирини Тегене Ширин бей отургъан ерге къоймайлар. Эр бир такъым башкъаларынен къарышмайып, озь ёлунен кетмек ве озь раатлыкъ ерине саип олмакъ керек. Ширин бей отургъан ернинъ этрафында онынъ шахсий аскерлери ерлеше.
Сакъчылар озьлери ичюн атеш якъып, къазанларында аш пиширелер ве ким не тапса, оны ашайлар. Олар атеш этрафында ерлешип, кийиз миндерлерде яталар. Аякълары багълы атлары якъын ерде отлайлар. Атлар озьлери ем тапа, от олмаса биле, туякъларынен тамырларны урып чыкъаралар. Къыпчакъ атлары ем сайламай, оларнынъ аркъасында дюньянынъ четине барып кельмеге мумкюн.
Къаранлыкъта тёпеликтеки къаравулларнынъ чагъырувлары ве текрар-текрар: 
- Дикъкъат ве итаат! – деген сеслери эшитиле.
Базыда токъталгъан ерде чадырлар къоюла. Буны корьген аскерлер къувана: демек, эки-учь кунь раатланаджакълар. Чадырларда кийиз ве килимлер тёшеле, ястыкълар къоюла. Ихтимал, хан бейлерни топлайджакъ я да байрамлыкъ ав оладжакъ.
Толу сюкюнетте ат туякъларынынъ сеслери эшитиле – бу Хаджи Гирай хан келеята.
Тегене Ширин бейнинъ алдында эр кес Хаджи Гирайдан зияде титрейлер. Чюнки о, эр вакъыт бир тертипсизликни коре, яваштан бир къач сёз айтып, аскерлерни къайдадыр чаптыра.
Хаджи Гирай уфакъ-тюфек шейлерге къулакъ асмай. Онынъ фикирлери адамларнынъ устюнден кечип, буюк ниетлернен багълы, о, тек келеджек акъкъында тюшюне. Хан чадыргъа киргенде, аш азыр олмакъ керек. Софраджы ве аякъчы къолларыны кокрегине басып, урьмет иле эмирни беклейлер. Хаджи Гирай дуа окъугъан сонъ, ашыны ашай.

Дёртюнджи баб

Къырым топрагъына баскъан сонъ, Хаджи Гирай аскерлер ичюн байрам япмагъа къарар этти. 

Сефернинъ кетишатынен мемнюн олгъан Хаджи Гирай учь куньлюк раатлыкъ ве аскерлер ичюн тантаналы зияфет япмагъа эмир этти. Бинълернен атлылар байрамгъа азырлыкъ корьди. Дженкчилер кенъ даирелер япып, отурдылар. Отургъан ве тургъанларнынъ биринджи сыралары артында атлар устюнде аскерлер ерлешти. Хаджи Гирай ве бейлер байыр устюнде тёшельген килимлерге отурдылар. 
Борулар чалып, курешке давет эттилер. Хаберджилер:
- Къоркъмайып, курешке келинъиз! Сагъ-селямет олып келинъиз! Озь кучюнъизни, джесаретинъизни косьтеринъиз! – деп илян эттилер.
Энъ кучьлю батырлар атларыны достларына ташлап, кенъ даиреге чыкътылар. Оларны, бою ве чекисине коре экишер-экишер айырдылар. Эр бир батырнынъ янында садыкъ ярдымджысы бар эди. Олар куреш къаиделерини козетип, яман ниет, тишлемек, яраламакъ ве олюмге ёл бермейджеклер.
- Башланъыз! – деп къычырды Баш акем.
- Хаджи Гирай хан сизге бакъа! О, гъалипке энъ яхшы мукяфатны береджек! Эр бир батыр учь агъыр курештен кечмек керек! Кимнинъ аркъасы ерге тиймесе, гъалип олып илян этиледжек. Бу бизим адетимиздир! Яхшы ишке ве ачыкъ кокке къаршы чыкъкъан олмаз! 
Башында он эки курешчи ортагъа чыкъты – узун бойлу, мазаллы, яш аскерлер. Эр бир такъым энъ яхшы, джесюр йигитлерни сайлап алгъан. Озь невбетини беклеген курешчилер мейдан четлеринде отура эдилер.
Пельванлар бир-бирининъ къушакъларындан тутып, чеке башладылар. Чалгъыджылар куреш авасыны чалды. 
Алты чифт батыр куреш «оюныны ойнады». Олар ельке, къол, аякъ, бойнундан тутып, бир-бирини ерге авдармакъ ичюн айлана башладылар. Эр бир чифтнинъ этрафында акемнинъ ярдымджылары булуна, олар да пельванлар киби айлана ве къычыралар. 
Бириси йыкъылды, аркъасы ерге тийди – о, курешни терк этти. Юзюнде къар ягъдырып, достларынен берабер мейдандан чыкъты. Гъалебе къазангъан исе, къувангъанындан секирип, фахрий акемлер отургъан ерге барды. Анда, торбалар ичинде, татлы хамырдан пиширильген кесечиклер бар эди. О, авучларыны толдурып, ашайджакъ киби агъзына якъынлаштырды, сонъ апансыздан достларына ве сейир эткенлерге атты. 
Енъильгенлер бир-бири артындан мейдандан чыкъа. Гъалиплер къала ве озьара курешни девам этелер.
Энъ яхшы пельван бутюн ракъиплерини енъди. Орта яшларында мазаллы къыпчакъ сонъки курешчини башынынъ устюне котерип, ерге ташлады. Баш акем онынъ къолуны котерип, къочкъарны багъышлады. Йыкъылгъан пельван исе къыбырдамайып ята – о, бундан эвель чокъ курешчилерни енъген эди. Хаджи Гирай онынъ янына барды ве омузыны таптап, сорады:
- Неге джанынъ агъырта? 
- Эгер ольген олсам, джаным агъыртмаз эди! Шимди исе къуванчым сёнди.
Хаджи Гирай оны яваштан котерди ве:
- Къудретли Къырым девлети ичюн вазифемизни беджерейик! – деди.
Хан эки пельванны къучакълап, оларны агъа-къардаш оладжакъларыны илян этти. 
Сонъ оларнынъ янына бир аскер келип:
- Джесаретинъиз ичюн, хан экинъизни озь сакъчылары сырасына аладжагъы акъкъында айтмакъ ичюн мени ёллады, - деди. 
Курештен сонъ ат ойнатув ве окъ атув ярышлары олды.

Бешинджи баб

Хаджи Гирай Улу-Мухаммед ордусынынъ бир къысмыны тар-мар этип, Къырым бейлерининъ шаныны котерди. 

Саба танъ аткъанда, Хаджи Гирайнынъ ордусы Ор Къапуны кечип, дженюпке ёл алды. Огге ёлланылгъан джасус Ширин бейлигининъ сынъырында чокъ чадыр ве шу ерге аит олмагъан атларны корьгени акъкъында хабер этти. Отуз бинъден зияде атлы, ихтимал, бу могъоллардыр. 
Джанай хан агъасына:
- Бизим атларымыз ёргъун олмаса да, могъолларны уджюм этмеге кучьлери етеджек, - деди. 
- Озюмиз исе, душманымызны къылычкъа береджекмиз. Къысмет джесюрнинъ ола! – деп, джевап берди Хаджи Гирай. 
Апансыздан пейда олгъан атлылар, могъолларны къатты гъазапнен уджюм эттилер. Уруш къызгъын олды, эки тараф да джаныны аямай курешти. Могъоллар бунъа чыдап оламайып, тертипсиз алда къачтылар.
Магълюбиет не олгъаныны бильмеген аскерлер чёль ичинде дагъылды. Хаджи Гирай къылычыны котерип, озь атлыларыны токътатты. Олар исе:
- Чокъ яша, Хаджи Гирай! – деп къычыра эдилер.
Хаджи Гирай:
- Меним арсланларым, биз эки кере зияде ордуны авдардыкъ, амма ёлумыз даа битмеди! – деди.
Бу гъалебеден сонъ, Хаджи Гирай токътамайып, Эски Къырым шеэрине ёл алды. Джанике ханымдан кельген хаберджи, онъа Къыркъ Ер къалесининъ къадимий диварлары артында сакъланмагъа теклиф этти. Хаджи Гирай онъа:
- Сераскер дивар артында сакъланып дегиль, ачыкъ мейданда арекет этмек керек! – деп джевап берди.
Хаджи Гирай Эски Къырымгъа якъынлашкъанда, Улу-Мухаммед чёльде даркъалгъан ордусыны топлап, янъы урушкъа азырлана эди. О, ерли бейлерни озюне бойсундырды. 
Хаджи Гирай он беш бинъ аскернен шеэрге кирди. Улу-Мухаммеднинъ эки кере зияде аскери олса да, чёльде ерлешти.
Хаджи Гирай Улу-Мухаммедге къыскъа мектюпнен хаберджини ёллады:
- Дженклешмек ичюн корюшеджек еримизни косьтер. Мен сени о ерде бекллейджем!
Улу-Мухаммед онъа джевап бермеди, амма Хаджи Гирайнынъ джесаретинден къасевет этип башлады. О, огълу Махмудны йигирми бинъ атлы башлыгъында дженкке ёллады. 
Хаджи Гирай шеэрни терк этип, могъолларгъа къаршы чыкъты. О, аскерлерининъ рухуны котермек ичюн:
- Батырларым, давуллар чалынмагъандже душмангъа атылманъыз, сыраларынъызны бозманъыз, окъ атып, мызракъларнен дженклешинъиз. Алла бизге ярдымджы олсун! – деди. 
Уруш акъшамгъадже девам этти. Махмуд уджюм эткен аскерлерининъ талгъаныны корип, сонъки тазе къысмыны огге ёллады. 
Ахыр-сонъу, Хаджи Гирай давул чалмагъа буюрды. Къыпчакълар атларыны къамчылап, могъолларны четке сюрип башладылар. Хан озю, парылдагъан къылычыны котерип, душмангъа къаршы атылды. Буны беклемеген могъоллар, атларыны чевирип къачтылар. Хаджи Гирайнынъ аскерлери къачып кетеяткъан душманларны къырып ташладылар. 
Шахзаде Махмуд магълюбиетке огърагъан ордунынъ къалымтыларынен Улу-Мухаммеднинъ янына къайтып кельди. Бу дженкнинъ нетиджеси онынъ шуретине буюк зиян кетиреджеги белли эди. О, хаберджилерни ёллап, башкъа шеэрлерде ерлешкен аскерлерни аджелеликнен топлап башлады. Къырым топрагъында ерлешкен бутюн аскерлер Улу-Мухаммеднинъ ордусы токътагъан ерге ёл алды. Амма аскерлер кеткенинен, базы шеэрлерининъ сакинлери Хаджи Гирайгъа эльчилерини ёллап, Алтын Орду зулумындан къуртулмакъ ниетини бильдирдилер. О вакъытта Улу-Мухаммед, Хаджи Гирайгъа къол туткъан бейлерге хаберджилерни ёллап, джесюр ханны ташлап кетселер, чокъ алтын береджегини ваде этти.    
Бираздан сонъ, Хаджи Гирайнынъ бейлери арасында давалар юзь берип башлады. Ширин бейнинъ бир хызметчиси, эмир Айдер аскерининъ башына къамчы урып, чарпышманы къозгъады. Ондан сонъ эмир Айдер, башкъа къабиленинъ дженкчиси онынъ адамына къол котергенине азапланып, озь аскерлеринен Хаджи Гирайнынъ ордусындан айырылды.
О, башта Улу-Мухаммеднинъ зулумындан къоркъа эди. Алтын Орду аскерлерининъ енъильмез шуретине инанып, могъолларны къылыч алмай, шунынъ ичюн олар дюньяда ич кимседен къоркъмай ве оларгъа къаршы курешмекнинъ файдасы ёкъ, деп тюшюне эди. Шимди исе, енъильмез аскерлерни къылычкъа берип, гъалебе къазангъан сонъ, озюни шанлы ве сербест укюмдар киби ис этти. 
Хаджи Гирай ич бир шей япып оламады. Онынъ: 
- Улу-Мухаммед бизни бирер-бирер енъеджек, - деген сёзлери бошуна айтылды. Эмир Айдер озь аскерлерини топлап, ордуны терк этти. 
Бу чатышманы башлагъан Ширин бей ханнынъ янында къалды, амма о, Улу-Мухаммедден хабер беклей эди.  
Шахзаде Махмуд бабасына къайтып, онъа уруш акъкъында тафсилятлы эсабат берген сонъ, Улу-Мухаммед еринден къыбырдамайып:
- Махмуд эр даим гъалебе къазанмагъа алышкъан. Шимди магълюбиетнинъ аджджысыны башындан кечирип, арбий ишлеринде дикъкъатлы ве теджрибели оладжакъ, - деди. 
Озю исе вакъыт джоймайып, топламагъа мумкюн олгъан бутюн аскерлерини бирлештирип, буюк кучьнен дженкке азырлыкъ корьди.

АЛТЫНДЖЫ КЪЫСЫМ

Биринджи баб

Эмир Айдер Хаджи Гирайнынъ ордусыны терк эткен сонъ, Тегене Ширин бей Улу-Мухаммеднинъ ачыкъ тарафдарлары сырасына къошулды. 

Тегене Ширин бейнинъ къыпчакълары кеткен сонъ Хаджи Гирай Улу-Мухаммеднен ачыкъ дженк этип оламагъаны ичюн, шимальге ёл алды. Онынъ къаршысында бол сувлы Узу (Днепр) дерьясы корюнди. Хан ордусыны кечирмек ичюн къайыкъ ве салларны япмагъа буюрды, амма тез далгъалар оларны юксек ташлы ялыларгъа урып, парчалап ташлады. Ниает, бир геми тапып кетирдилер ве Хаджи Гирай ордуда олгъан къадынларны сувдан кечирмеге эмир этти. Амма бу геми де ташларгъа урулып парчаланды ве къадынлар ордунен берабер ялыда къалдылар.
Апансыздан бир хаберджи чапып келип:
- Могъоллар якъынлаша! – деп къычырды. 
Гедже, энди озь къара пердесинен эр шейни къапаткъан эди.
Улу-Мухаммед Хаджи Гирай Узу озенини кечмек ичюн ёл къыдыргъаныны билип, оны якъаламагъа къарар этти. О, бутюн гедже токътамайып, аскерлерини ашыкътырды ве танъ аткъанынен озь душманыны корьди. Могъоллар Хаджи Гирайнынъ ордусына учь тарафтан якъынлаша башладылар. Олар чекильген яй шеклинде бир яры даире яптылар, Узу дерьясы исе онынъ йипи олды. 
Улу-Мухаммед огълу Махмудны огге ёллап, душманны ялыдан четлештирмеге буюрды, окъчуларгъа исе:
- Хаджи Гирайны къачырманъыз, якъаламагъа чареси олмаса, окъ атып ольдюринъиз! – деп эмир этти.
Хаджи Гирай беш бинъ атлы аскерининъ ортасында эди. О, гъалебе къазанмайджагъыны анълады, амма байыр тёпесинде тургъан Улу-Мухаммедни корип, озь йигитлеринен буюк гъазапнен душмангъа къаршы атылды. Бойле джесюрликни беклемеген могъолларнынъ сыралары дагъылды. Улу-Мухаммед биле атыны къамчылап, къачмагъа ынтылды. 
Шу арада, якъындаки орманда сакълангъан он бинъ могъол аскери дженкке къошулды. Олар четтен урып, Хаджи Гирайны уджюм эттилер. Ондан гъайры, могъол ордусындан артта къалгъан даа он бинъ аскер етип кельди. Къырымлыларнынъ онъ къанаты оларгъа къаршы атылды. Чокълукъта олгъан могъоллар онынъ сафларыны авдарып, ордунынъ ортасына кирдилер. Эр шей къарышты, дженк мейданындан акъкъан къан, озен сувларыны къызыл тюске боялады.
Сонъ могъоллар сол къанатны да тар-мар эттилер. Хаджи Гирай озь йигитлеринен уйлегедже урушты ве адетиндже сабырлыгъыны ёкъ этип, яралы арслан киби де онъ, де сол къанаткъа атылды.
Могъоллар ханнынъ «чареси олса, эсирге алмакъ», деген буйругъыны беджерип, Хаджи Гирайнынъ этрафындаки алкъаны эп сыкъа эдилер. О исе, душманларнынъ сафларыны ярып кечмек ичюн, къылычыны йылдырым кучюнен оларнынъ башларына ягъдыра. Вазиет умютсиз олгъаныны анълагъан хан, башлыкъ ве зырхларыны чыкъарып ташлады, тек къылычыны къалдырды. Сонъ атыны чевирип, алкъада тургъан могъол аскерлерни урып йыкъты ве озюни юксек ялыдан озеннинъ къара далгъаларына атты. Бойле арекеттен айретте къалгъан могъол аскерлери, озенни ялдап кечеяткъан хангъа окъ атып башладылар. Хаджи Гирай дерьянынъ ортасына ялдап баргъанда, эки окъ келип онынъ омузына сапланды. Кескин агъры бутюн беденини якъты ве кучьлю далгъа башыны къаплады. Хаджи Гирайнынъ козю огюнде бутюн къыскъа омюри кечип кетти. Сонъ бир ярыкъ корюнди ве ондан:
- Бу дюньяда сенинъ ишлеринъ даа битмеди! – деген сес эшитильди.  
Хаджи Гирай озюне кельди, янында олгъан атынынъ ялына япышты ве сувдан чыкъып, тик ялыгъа котерильген сонъ, о ерде къылычыны котерип, Улу-Мухаммедке косьтерди. 
Улу-Мухаммед айретте къалып, къолунен агъзыны къапатты ве огълуна Хаджи Гирайны косьтерип:
- Бабасынынъ огълу бойле олмакъ керек! – деди.
Ханнынъ озюни дерьягъа ташлагъаныны корьген могъоллар онынъ артындан кетмеге истедилер, амма Улу-Мухаммед ясакъ этти.
Олар ялыда къалгъан къыпчакъларнынъ эписини ольдюрдилер. Къадынларны сувгъа аттылар. 
Тек эсирге алынгъан, Хаджи Гирайнынъ огълан къардашы Джанай тири эди. Оны Улу-Мухаммеднинъ алдына кетирдилер. Йигит нефретнен ханнынъ юзюне бакъты. Улу-Мухаммед:
- Душманларымызны тюбю-тамырынен ёкъ этмек керек, бойле джесюрлернинъ эвлятлары меним торунларыма биле бойсунмаз! – деди. 
Могъол джелляты улу ханнынъ алдында озь усталыгъыны косьтереджегинен гъурурланып, эсирге якъынлашты. Онынъ башыны эгип, къыскъа къылычынен урып кести ве сачларындан тутып, хангъа узатты.  
Улу-Мухаммед юзюни чевирип, еринден турды ве хызметчилери къойгъан чадырнынъ ичине кирди.

Экинджи баб

Магълюбиетке огърагъан Хаджи Гирай Къырымны терк этмеге меджбур олды, амма озь ниетини ерине кетирмектен вазгечмеди. Шунынъ ичюн, Джанике ханым аджылыкъкъа кеткенинен файдаланып, Улу-Мухаммед Къыркъ Ер шеэрини бойсундырмагъа истеди. 

Узу дерьясы ялысындаки гъалебеден сонъ Улу-Мухаммед, Хаджи Гирайгъа къол туткъан Къыркъ Ер шеэрини джезаламагъа истеди. О, Махмудкъа хаберджини ёллап, биринджи олып Къыркъ Ерни уджюм этмеге буюрды. Шахзаде Мухмуд озю де бабасындан эвель барып, аскерлерине зенгин шеэрни таламакъ къуванчыны багъышламагъа истей эди. Амма бу эмир бабасындан кельгенде, о, хаберджининъ алдында къабарды ве джевап берип:
- Меним аскерлерим шанлы уруштан сонъ ёрулды, мен оларгъа раатлыкъ кунюни бердим. Ондан сонъ ёлгъа чыкъарым, Къыркъ Ер меним къолумдан къачмаз, - деди.
Махмуд бойле джевап бергенинъ себеби, онынъ атлылары къыпчакъларнен олгъан дженктен сонъ баягъы эксильгенинен багълы эди. Яралыларнынъ эписи де сафкъа къайтмайджакъ.
Улу-Мухаммед бинъбашыларны чагъырып, топлашув кечирди. Чёльде кучьлю борандан сонъ ава тынчланды. Булутларнынъ арасындан кунеш нурлары корюнди. Ялыда даркъалгъан къысымларнынъ хаберджилери келип, эсабат бере эдилер. 
Шахзаде Махмуд бир куньден сонъ ёлгъа чыкъаджагъыны бильдирди, амма Къыркъ Ер этрафындаки тар сокъакълар ве юксек дагълар, чёльде дженклешмеге алышкъан могъоллар ичюн агъыр бир маниа оладжагъы акъкъында хабер этти.
Улу-Мухаммед онъа бойле джевап берди:
- Сен джесюрсинъ, амма акълынъ етмей! Ерли сакинлерни эсирге алып, огде кетмеге меджбур эт. Шеэрге барып еткен сонъ олар мердивен ве башкъа алетлерни ясасынлар. Бутюн ордумыз Къыркъ Ер этрафында топланаджакъ. Ким эмиримни беджермесе ве кеч къалып кельсе, олюмни кореджек, - деди.
Вазиетни огренип, эмирллерни берген сонъ, хан озю де дженюпке ёл алды. Яралылар арабаларда ордунынъ артындан кете эдилер.
Улу-Мухаммед:
- Мен Къыркъ Ерни озюм къолгъа алырым, - деди.
Эки куньден сонъ о, он бинъ атлынынъ башында Къыркъ Ер диварлары алдында эди. Хан Ширин бейни он аскернен шеэрнинъ къапалы къапусы янына ёллады. Бей, диварда тургъанларгъа шеэрни теслим этмеге теклиф этти. Амма юкъарыдакилер таш атып джевап берген сонъ, о, къанлы юзюни явлыкънен силип, сёгюне-сёгюне къайтып кельди. 
Къыркъ Ер сакинлерини къоркъузмакъ ичюн Улу-Мухаммед этрафтаки койлерни якъаджагъы акъкъында айтты. Сонъ озю Ширин бейнен берабер шеэрнинъ диварларыны айланып чыкъты, къаерден уджюм этмеге къолай, къайсы ерини эшмеге ве къазмагъа мумкюн оладжагъыны бакъты. Шеэрге кирмек пек къыйын эди, эр тарафтан тик ташлы юксек диварлар.
Акъшамгъа якъын, могъоллар этрафтаки койлернинъ сакинлерини айдап кетирдилер. Аскерлер оларны къамчыларнен урып, уджюм мердивенлерини ясамагъа меджбур эттилер. Бутюн гедже чалышкъан койлюлер, саба ач олгъанлары акъкъында айттылар.
- Атлар бизни алып юре, амма аш истемейлер. Олар озьлери ем тапа. Сиз де от ашанъыз, амма мердивенлерни ясанъыз, - деп джевап берди улу хан.
Бойсунмагъанларны могъоллар къамчылар, чалышмагъа меджбур эттилер. Ачлыкътан кучьсюзленген койлюлер балта ве пычкъыларыны алып, ишини девам эттилер. Олар къале этрафындаки эвчиклернинъ къапу-пенджерелерини сындырып, мердивенлер япа эдилер. Даа бир куньден сонъ арабалар келип етти. Шеэрнинъ эсас къапусы къаршысына къапу сындырыджы алетни ерлештирдилер. Даа бир дженк алети ярдымынен буюк ташларны атып башладылар. Дивардаки аскерлер атешнен окъ атып, бир алетни якътылар. Могъоллар эсирлерни къамчылап, оны сёндюрмеге меджбур эттилер.
Улу-Мухаммед пек инат укюмдар эди. Насылдыр дешетли бир адисе юзь береджек!

Учюнджи баб

Улу-Мухаммед Къыркъ Ер шеэрини виран этти, амма бойсундырып оламады. 

Саба танъда могъоллар мердивенлерни котерип, Къыркъ Ер шеэрининъ диварларына якъынлаштылар. Аджеле япылгъан мердивенлер, базылары пытакълардан, базылары тахтадан ясалгъан эди.  
Дивар астында аскерлернинъ сёгюнчлери, котек ашагъан эсирлернинъ ферьяды, балта сеси ве уджюм алдындан чалынгъан давулларнынъ авасы эшитиле.
Эр тарафтан бир вакъытта мердивенлерни диварларгъа таяндырып башладылар. Биринджи сафта эсир алынгъанлар ёлланылды. Олар, йыртыкъ урбада, ачлыкъ ве котектен зорнен котерилип, имаеджилерге ялвара:    
- Бизни урманъыз, къардашлар! Шимди сизге къошулып, могъолларгъа къаршы турармыз. Биз озь истегимизнен кельмедик, аркъамызгъа мызракълар тирельген.  
Базы эсирлер озь агъа-къардашларынен дженк этмекни истемейип, мердивеннинъ ярысына чыкъкъан сонъ, ашагъа секире ве ташлар устюне йыкъыла эдилер.
Эр ерде къанлы дженк къайнай.
Джанике ханымнынъ огълан къардашы Къадыр-Берди, къаленинъ башлыгъы сыфатында, узун саплы балтаны тутып, мердивенден котерильген эр бир адамны йыкътырмагъа азыр эди. О тургъан ерде бирден учь мердивеннинъ уджлары корюнди. Оларнынъ устюнде тез, бир-бирининъ артындан адамлар котериле. Кимлер экен, эсирлерми, могъоллармы? Йыртыкъ урбаларда, къолларында сопалар, дешетли умютсизликнен тёпеге чыкъып, аджыныкълы сеслернен къычыралар.  
Къадыр-Берди: 
- Кимсинъ, джевап бер, - деди.
Биринджиси джевап бермеди, кийик сеснен къычырып, урмакъ ниетинен, сопасыны котерди. Амма башына саплангъан балтанынъ астында юварланып тюшти. 
Экинджиси:
- Дайы! Урма! Мен Нуреддиним, - деп къычырды.
Къадыр-Бердининъ балтасы авада къатып къалды. Джанике ханымнынъ огълу Нуреддин учь кунь эвельси авгъа кеткен эди. Ондан сонъ багълары узюльди. Эсирге тюшкен сонъ башыны къолайлыкънен къуртараджагъына ич кимсе умют этмеди. Шимди исе, дайысы онынъ якъасындан тутып, озь янына тартып алды. Нуреддиннинъ артындан, къолунда къыйыш къылычы олгъан яш могъол атылып чыкъты. Амма шу ань ярылгъан башынен дивардан учты. Къадыр-Берди гъазап ве бутюн кучюнен урды, санки одун парлагъаны киби.  
Нуреддин дайысынынъ янында турды. Къолуна мызракъны алып, диваргъа чыкъкъанларнынъ кокрегине саплады. Къыркъ Ернинъ бутюн эркеклери уджюм эткенлернен куреше эди. 
Уджюм эткенлернинъ устюне къопкъаларнен къайнагъан сув тёкип, къадынлар да оларгъа ярдым этелер. Балалар биле, мердивенлерге чыкъкъанларнынъ башларына таш аталар.
Уйлеге якъын уджюм токъталды. Могъоллар кери къайтты. Дивар астында яралылар къыбырдап, ярдымгъа чагъыра эдилер. Бираздан, къаленинъ имаеджилеринден разылыкъ алып, оларны аякъ тюбюнден четке чектилер.
Ондан сонъ уджюм беш кунь девамында гедже-куньдюз токътамады. Къыркъ Ерлилер джесюрликнен озь ерлеринден къыбырдамадылар. Амма оларнынъ сафлары эп эксиклеше ве эляк олгъанларнынъ ерине турмагъа аскерлер къалмады. Окъ я да агъыр ташнен ольдюрильген эркеклернинъ ерине къадынлар турды. Могъоллар уджюм этмекни токътатмайып, янъы аскерлерни диваргъа ёллай эдилер. Олар буюк гъанимет аладжагъына умют этип, огге ынтыла, ким шеэрге биринджи олып кирсе, истеген шейлернинъ саиби оладжакъ.  
Къадыр-Берди ве Нуреддин невбетнен бир-бирине ярдым этелер. Къыскъа сюкюнет вакътында олар шу ерде, диварда ята ве къолларыны башы астына къойып, бирден юкъугъа далалар.
Улу-Мухаммеднинъ буйругъынен таш атув алетининъ артындан эки разан агъачы кетирильди. Могъоллар эсирлернен берабер мешин къалкъанлар артында сакъланып, агъачларны саллай ве шеэр къапусына дешетли кучьнен уралар. Эмен къапу ярыла, парчалары учып кетелер. Дивардан къайнагъан сув, къатран тёкелер, окъ ве таш аталар. 
Разан агъачы исе эп къапугъа урула-урула, ахыр-сонъу оны экиге больди. Могъоллар гъалебе фигъанынен босагъадан атлап, даа бир таш диварына тирельдилер. Оны гедже къадынлар ве балалар къалап чыкъты. 
Могъоллар токътамайып, янъы мердивенлерни къошты ве уджюм этмекни девам эттилер. Шеэр имаеджилери кучьлери биткенини корип, эляк оладжакъларыны дуя эдилер. 
Къадынлар балаларынынъ къолундан тутып, сонъки намазыны къылмакъ ичюн, джамиде топлаштылар. Имам эписи шеит олгъанларгъа дженазе мерасимини кечирди. 
Сокъур давулджы Бекир, балалыкъта теректен йыкъылып, кёр олгъан сонъ, шеэр давулджысынынъ шегирти олгъан эди. Чокъ йыллар девамында сакинлерге байрам, той, телюке ве дженазе акъкъында давул чалып, хабер эткен Бекир шимди де токътамайып, токъмагъынен буюк давулгъа ура. Давулнынъ сеси, ич кимсе теслим олмайджагъыны, къыпчакълар озь топрагъы ичюн джан бермеге азыр олгъанларыны косьтере эди.  
Къамачавнынъ алтынджы куню могъоллар янаяткъан мешъаллерни тутып, мердивенлерден диваргъа чыкътылар. Олар бутюн шеэрни якъмагъа истедилер. Амма шеэрнинъ бутюн биналары таштан ясалгъаны ичюн, оларнынъ бу истеги де ерине кетирильмеди. Бунъа бакъмадан, Улу-Мухаммеднинъ ордусы эр татарфтан токътамайып уджюм эте эди. Базылары къыйыш къылычларнен дженк эте, башкъалары имаеджилерни окъларнен атып ольдюре.  
Не исе, могъоллар енъе башладылар. Шеэрнинъ сокъакъларында вахший, къуванчлы фигъан эшитильди. Могъоллар сокъакълар бою чапып, эвлер ичине бастырып кире, яш-къарт, къадын ве балаларны аджымайып соялар. Къадыр-Берди дивардан бакъып, шашты: секиз мердивен онынъ къаршысына тикленди, ашада исе, уджюм этмеге азыр аскерлер тура. О, котерильгенлерни урып йыкътыра, амма мердивенлер эм онъ, эм сол тарафтан къоюла. Могъоллар эп диваргъа чыкъалар. Къадыр-Берди Нуреддинни корьмейип, эки тарафтан устюне атылгъан душманларнен дженклешти ве сонъунда дивардан йыкъылды. Уджюм эткенлер бир-бирининъ артындан сокъакълар ичине тёкюлип, шеэрнинъ меркезине чаптылар.  
Нуреддин исе, душманларнен курешип, дивар четинде къалгъан аскерлернен шеэрнинъ къапусындан чыкъмагъа арекет этти. Базылары дивардан секирип тюше ве дагъларгъа таба чапалар.
Могъоллар тездже шеэрни таламагъа башламакъ ниетинен, къачкъанларнынъ артындан къуваламадылар. Къуртулгъанлар арасында Къадыр-Берди де бар эди. Дагъ этегинде о, Нуреддинни тапты. Экиси виран олаяткъан шеэрге айланып бакътылар. Гъалиплерининъ фигъаны ичинде сокъур давулджы Бекир сонъки дертли авасыны чала эди.
Акъшамгъа якъын Къыркъ Ерде ич кимсе тири къалмады. Бир замандашнынъ язып къалдыргъанына коре:
- Ольгенлер ичюн агълайджакъ ич кимсе ёкъ, эписи бир-бирининъ янында олю яталар…

Дёртюнджи баб

Къыркъ Ер шеэри виран этильген сонъ, сагъ къалгъанлар Хаджи Гирайнынъ этрафында топлашмагъа арекет эттилер. 

Къышнынъ узун геджесинде Лида шеэрининъ таш диварында къаравул тура. Устюнде къой терисинден тикильген тоны олса да, аягъыны аягъына урып, бир къулледен экинджисине, о якътан бу якъкъа юре ве онынъ янъы чызмалары къарда гъычырдай эди. Башында къулакъларыны къапаткъан къара къалпагъы бар. Онынъ къатып къалгъан сакъалы сувукътан кумюш ренкте олгъан, козьлери этрафкъа, къарнен къаплангъан ве сакъланаяткъан айнынъ нурында юкълагъан ормангъа бакъа. 
Къаравулнынъ козьлери ёл чекип, дженюпке тикильген. Анда дешетли дженк къайнай. Насыл янъылыкълар келеджек экен? Къыркъ Ерде къалгъан къыпчакъ аскерлери чёльден кельген могъолларны енъдими? Я да душман шеэрни къамачавгъа алып олмагъан сонъ къайтып кеттими? 
Хаджи Гирайнынъ бабасы даа сагъ олгъанда хызмет этип башлагъан Бектемир къарт олгъанына бакъмадан, къатты къолунда мызрагъыны тутып тура. О, шимди де озь топрагъы ичюн дженкке кетмеге азыр. Къарт аскер чокъ шейни хатырлай ве шимди агъыр фикирлери онынъ юрегини коктеки къара булутлар киби раатсызлай.  
Шеэр исе тынчлыкъта юкълай. Аязлы авада ич бир давуш эшитильмей.
Апансыздан, дивар астындан бала сеслери эшитильди. Бектемир къалпагъыны чекип, къулакъларыны ачты. Сеслер эп якъынлаша эди. Кошеден чыкъып, пейда олгъан учь кольге дивар бою келеята. Бир-бирининъ артындан ашыкъып кельген учь огълан бала пейда олды.
- Ким келе? Соярым! – деп къычырды Бектемир. 
- Бектемир агъа, къызма! Бу мен, Нур-Девлетим! Янымда Менъли ве Айдер, – деп джевап берди бир бала.   
- Энди корьдим, шахзаде! Не ичюн юкъламайсыз? Гедженинъ къаранлыгъында диварда юресиз. Бабанъыз бильсе, пек ачувлланыр. 
- Агъа, биз бир давуш эшитип, дивардан бакъмагъа истедик.
- Не?
- Мына, Менъли, ер агълай, дей. Мен исе, бельки могъоллар келеятадыр? Эгер олар кельсе, биз де дженклешмеге истеймиз! Шунынъ ичюн, не олгъаныны бильмеге ашыкътыкъ, - деди Нур-Девлет.
- Бакъса, не тюшюнип чыкъаргъанлар! Мен ич бир шейни эшитмедим, - деди Бектемир.
- Къалпагъынъны чыкъар, эшитирсинъ.
Къарт аскер къалпагъыны чыкъарып, динъленди. Айдын гедженинъ сюкюнетинде узакътан адам сеслерине ошагъан давушлар эшитильди.
Бектемир къарлы тарлаларгъа бакъып, ич бир шей корьмеген сонъ:
- Ах, балаларым! Бу къыш, тарлаларда кезип, адамларны уята ве оджакъларнынъ сёнмесине ёл бермей. Онынъ артындан къарлы боран юре ве кеч къалгъан ёлджуны бузлата, - деди. 
Амма балалар токътамай ве узакътаки кольгелерни косьтерип:
- Бектемир агъа, анда бакъ! – дейлер.
Булутлар ичинден ай пейда олгъанынен, кумюш ренкинде ярыкъта атлылар ве арабалар корюнди. Копчеклерге япышкъан къарнынъ гъычырдысы гедженинъ тантаналы сюкюнетини бозды. Адамлар ве атлар къою тумандан чыкъып, шеэрге якъынлаша эдилер.  
- О, кимлер экен? – деп сорады Нур-Девлет. 
- Къачакълар, - деди Бектемир.
- Оларнынъ артындан атлы дженкчилер келе. Могъоллар дегильми?
Арабалар ве атлы аскерлер къаленинъ къапусы тарафкъа чевирильдилер. Айнынъ ярыгъы къыскъа мызракъларнынъ уджларыны, демир башлыкълар ве кокрек зырхларыны йылтырата эди.  
Бектемир токъмагъыны алды ве диварда асылгъан чоюн табакъкъа урып, сакъчыларны чагъырды. Юклю арабалар ве он атлы къаленинъ къапалы къапусына якъынлаштылар.
Ашадан кельгенлернинъ сеслери эшитильди. Базы аскерлер атындан тюшип, къапуны такъылдаттылар. 
Сакъчылар чапып кельди ве оларнынъ артындан аюв терисинден тикильген тонгъа сарылгъан юзбашы котерильди. О:
- Кимлерсиз? – деп къычырды.
- Къадыр-Берди бей Къыркъ Ерден муим хабернен.
- Я арабаларда кимлер?
- Къачакълар, могъоллардан къачып, тынч бир ер къыдыралар.
- Къапуны ачынъыз, - деп эмир этти юзбашы.
Агъыр эмен къапусы ачылып, атлыларнен арабаларны шеэрге йиберди. Къачакълар Аллагъа шукюр этип, кирдилер.

Бешинджи баб

Хаджи Гирай садыкъ бейлерни топлап, янъы сеферге азырлыкъ коре. 

Акъшамгъа якъын Хаджи Гирай озь эвине къайтып, эписи садыкъ бейлерни чагъырды. Онынъ къаршысында гъалебелер шан-шуретини корьген, сачлары агъаргъан ве козьлери джесюрлик атешинен янгъан, келеджек дженклернинъ яш къараманлары отура эди. Эр бирининъ озь байрагъы астында сеферге азыр аскерлери бар. 
Бейлер килимлерде сыкъ ярым даире ичинде отуралар. Хаджи Гирай олардан бираз юкъарыда ер алды.
Ханнынъ онъ тарафында эки огълу: Нур-Девлет ве Менъли отура. Сол тарафта, якъында Къырымдан кельген Къадыр-Берди бей ве Джанике ханымнынъ огълу Нуреддин ерлештилер.
Хызметчилер табакъларда аш кетирип, эр бир бейнинъ огюне къоялар. Бу ерлер ичюн аит олмагъан къавурылгъан эт ве дженюбий мейваларнен донатылгъан софра, топлашувнынъ муимлигини косьтере эди.
Зияфетнинъ кетишатындан мемнюн олгъан Хаджи Гирай, ашыкъмайып ашай эди. Сайгъылы мусафирлернинъ огюнде этнинъ энъ яхшы кесеклери къоюлгъан. Хан, Къадыр-Бердиге бакъып:
- Келеджек сеферимде меним онъ къолум оладжагъынъны истейим. Улу-Мухаммед Къыркъ Ерни виран этип, манъа садыкъ олгъан сакинлерни ольдюрди. Энди джезасыны менден кореджек, - деди.  
Сен исе, сагъ къалгъан къыпчакъларынъны топлап, ордумнынъ онъ къанатында башлыкъ ол. Алла бизни душман окъундан сакъласа, санъа сёз берем, Улу-Мухаммедни Къырымда тар-мар этсек, Сарай тахты сенинъки оладжакъ, - девам этти Хаджи Гирай. 
Сонъ, бираз четте отургъан кятип Алиге айланып:
- Сен меним огълан къардашымны ольдюрген Улу-Мухаммедке мектюп яздынъмы? – деп сорады.
Кятип Али яваштан джевап берди:
- Эки укюмдар дженкке чыкъкъанда мен не язайым? Акълым тек козюм корьген шейлерни тасвир этмеге ете. Шунынъ ичюн мектюпни теджрибели кятибимиз, меним оджам язды.
Ханнынъ муурини туткъан къарт кятип хангъа якъынлашып, бургъуны узатты.
- Окъу, - деди Хаджи Гирай.
- Къырым бейлери мени тахткъа котердилер. Бойле девлет къадимий заманлардан берли ёкъ эди. Манъа къаршы чыкъкъанларны дешет къаплап ала. Ордумны корьгенлер бойсуна ве баш котермей. Амма сен душманым олдынъ. Гъазабымнынъ зорбалыгъыны башынъдан кечирмеге истейсинъми? – деп окъуды къарт.  
Хаджи Гирай еринден турып, къарт кятипнинъ янына барды ве даа окъулып битмеген мектюпни тартып алды.
- Сен буны кимге яздынъ? Ёкъса о, меним шорбаджым оламы? Душманнен бойле къонушмакъ керекми? Онынъ алдында къуйругъынъны саллайсынъмы? Улу-Мухаммед мен ондан къоркъам, деп тюшюнгенини истейсинъми? – деди. 
Къарт кятип къоркъудан къалтырап, юзюни килимге басып ята эди. Хан оны къушагъындан тутып котерди ве четке чекти.
- Баш кятибимиз мектюплерни къул киби яза. О, джиддийликнен лаф этмеге бильмей. Огъулларыма окъув ве язувны огретсин, амма укюмдарларнен къонушмакъ онынъ ичюн дегиль!
Хаджи Гирай ерине къайтып отурды. Онъ тизини къолларынен тутып, сол аягъынынъ табанына таянды. Онынъ козьлери де ачыла, де къапала эди. Ханнынъ янында, къолунда темиз кягъыт ве къалеми олгъан, кятип Али пейда олды. Хаджи Гирай исе козьлерини къымып, бир нокътагъа бакъып къалды. Сонъ, тиз чёкип беклеген кятипке айланып:
- Бойле яз: «Сен дженк этмеге истединъ – истегенинъни аладжанъ», - деди.
Сонъ алтын муурини алды ве кягъыткъа басты. Тынч отургъан мусафирлернинъ сюкюнетинде бирден уджюм этмеге чагъыргъан къыпчакъларнынъ дженкявер сеси янъгъырады: ора-ур, ур-ора!
Саиплерининъ сеслерини эшиткен, эв артында багълы атлар да кишнеп башладылар. Кятип Али эки къолунен кягъытны къабул этти, хан исе:
- Мектюпни ёлланъыз! Деръал! Хаберджини отуз аскер къорчаласын!  
Сонъ отургъанларгъа айланып:
- Бизлер исе, топлашувымызны девам этип, субетлешейик. Тез арада Къырым топрагъында джанымыз къуванаджакъ, биз о ерде раатланырмыз, - деди.
О, козьлерини юмды ве къолуны къулагъына къойып, тышарыда айгъырлар бир-биринен сесленгенини динъледи. Софра башында отургъанлар:
- Ихтимал, буюк сефер якъынлашкъанына ошай, - деп, келеяткъан улу куньлер акъкъында тюшюндилер.

ЕДИНДЖИ КЪЫСЫМ

Биринджи баб

Хаджи Гирайнынъ мектюби Улу-Мухаммедке барып етмеди, чюнки Кучюк Мухаммед Сеид-Ахмед ханнен бирлешип, оны енъдилер. Къырым тахтына Сеид-Ахмед отурды. Улу-Мухаммед исе Къазангъа къачты.

Хаджи Гирайнынъ къыскъа дешетли мектюбини Сеид-Ахмед хангъа кетирдилер, чюнки о, Къырым тахтына отургъан сонъ, Улу-Мухаммеднинъ мирасчысы олды. Ханнынъ биринджи эмири Къырым шеэри диварыны тамирлемек эди. Сонъ, ярымаданынъ шеэр ве койлерине салым топлайыджыларны ёллап, учь йыллыкъ арбий салым алмагъа эмир этти. 
Аты ве къылычы олмагъан акъайлар окъчулар сырасына алына эди. Олар бир къач куньге етеджек ашыны алып, тайинленген юзбашынынъ янында топлашалар. 
Ондан гъайры, хан Къырым шеэри этрафындаки чёльде ерлешкен койлерни якъмагъа буюрды. Якъылгъан койлернинъ сакинлерини виран олгъан ерлерден меркезге айдап кетирмеге эмир этти, чюнки шеэр диварларынынъ тамири чокъ ишчилерни джельп эте эди. Амма шу койлюлер ханнынъ зулумындан къачып, Хаджи Гирайнынъ ордусына къошулдылар. 
Сарай шеэринден келеяткъан аскерлерни беклеп, Сеид-Ахмед Къырымда къышны кечирди. Джума куньлери, хызметчилеринен берабер джамиге барып, намаз къылды. О, джами алдындаки мейданда тертипли сыраларда тургъан чокъ сайылы диндарлар огюнде ибадет эте эди. Халкънен берабер тиз чёкип, имам окъугъан дуаларны текрарлай. 
Баарьде Сеид-Ахмед бейлерни, девлет адамларыны ве акъсакъалларны топлашувгъа чагъырды. Ондан къатты къарарлар, ильхамландырыджы джесарет ве умют беклей эдилер. 
Килимлер устюнде тар даиреде отурып, эписи ханны беклей, онынъ арбий теджрибеси акъкъында лаф этелер, чюнки о, эльбетте тез арада гъалебе къазанып, мемлекетини агъыр вазиеттен къуртараджакъ.
Бир бей тариф эте:
- Бугунь хан Къырым шеэрининъ диварларыны айланып чыкъты ве пекитюв ишлерни козетти. Эр ерден айдалып кетирильген койлюлернинъ чалышкъанына баягъы бакъып турды. Сонъ, ачувланып:
- Эгер олар бойле чалышсалар, Хаджи Гирайнынъ къыпчакълары басып кельсе, къолуна къылыч алмайып, бизни къамчыларнен урып енъерлер, - деди.
- Буны эшиткен ишчилернинъ юреклери дешетке толды. Олар: 
- Хаджи гирайнынъ керчектен о къадар буюк ордусы бармы? – дедилер. 
Сеид-Ахмед хан топлашув одасына индемейип кирди ве тахтына кечип отурды. Имам къыскъа дуасыны:
- Алла бизим берекетли топрагъымызны ханымызнынъ менфааты ве шан-шурети ичюн сакъласын! – деген сёзлернен екюнледи. Эписи къолларыны котерип, пармакъларынен сакъалларыны сыйпадылар. Хан:
- Мен эр биринъизден ярдым беклейим. Эр кес невбетнен озю энъ яхшы, деп сайгъан чарелерни косьтерсин, - деди. 
Биринджи олып, сёзни, чокъ илимлер саиби олгъан имам алды:
- Мен джамиде эр вакъыт айткъан сёзлеримни шу ерде де текрарлайджам. Пейгъамберимизнинъ хадисинде – ады мубарек олсун! – бойле айтыла: «Ким озь джаныны ве малыны къорчалап, ольдюрильген олса, о, шеиттир». Шимди эр бир инсан дюньявий ишлери зульметинден итаат ёлуна адым атып, къайгъы ордусыны джесарет ве гъайрет къылычынен парламакъ керек. 
- Биз эпимиз дженк мейданында джан бермеге азырмыз! – деп къычырды отургъанлар.
- Амма сен не теклиф этесинъ? – деп сорады хан.
- Сен, буюк сераскерсинъ! Сайысыз аскерлеринъни Ор Къапугъа ёллап, о ерде дешетли дженкте Хаджи Гирайнынъ амансыз къыпчакъларыны ёкъ эт. Душман чёллерден кечип, раатланмагъа чаре къыдыргъанда, онъа уджюм эт, - деди къарт имам. 
Сеид-Ахмед козьлерини юмып, индемеди ве башкъасына сёз берди. Бир бей:
- Хаджи Гирайны ярымаданынъ ичине кирсетмек керек. Мында оны къамачавгъа алып, къолайлыкънен ёкъ этермиз, - деди.
Башкъа бейлер имамгъа къол тутып, душманны Ор Къапудан кечирмейип, Къырымдан тыш топракъта дженк этмеге истедилер.
- Мен Хаджи Гирайны яхшы билем, эгер онынъ ордусы мында кельсе, мында да къаладжакъ, ерли халкъ бирден онъа къошуладжакъ. Бизлер исе, Сеид-Ахмед ханымызнынъ джаныны сакълап олмамыз, - деди бир бей.  
- Биз оны мында енъсек, о, дагъларгъа къачып, даа бир орду топлар, - деди имам.
- Дженкте тек джесарет дегиль, мукъайтлыкъ да керек. Мен ич бир шеэрни хавф астында къалдырмам. Тынч эали ичюн энъ яхшы имае – бизим къалелеримизнинъ бозулмаз диварларыдыр, - деди хан. 
- Ве сенинъ къудретли къолунъ! Сенинъ икметинъ! – деп къычырды бейлер.
- Эльбетте, меним ордум, душманнынъ ёлунда къоркъунчлы ве къудретли къая кибидир, - деди Сеид-Ахмед.
- Мен Къырым шеэринде он бинъ дженкчини къалдыраджам, Къыркъ Ер къалесинде беш юз аскер къалсын, башкъа шеэрлерге де экишер, учер бинъ имаеджи ёлларым. Хаджи Гирай эр бир къалени уджюм этсе, къыпчакълардан не къаладжакъ? Онынъ ордусы язда къар киби ёкъ олур, - деп девам этти хан. 
- Иншалла! Иншалла! – деди имам.

Экинджи баб

XIV-XV асырларда Буюк Литва топракъларында яшагъан къырымлылар, хызметлери ичюн (эсасен арбий) Литва князьларындан топракъ ве озь балаларыны мектепте окъутмакъ имкяниетни алдылар. 

Лида шеэрининъ Къырымлылар къасабасындаки джами янындаки кучюк бир таш бина янында огълан балалар топлаша. Къапу артында чыкъарылгъан аякъкъаплар тертипнен тизильген. Одагъа киргенинен, усть урбаларыны чыкъарып, кошедеки миндер устюне къоялар. Сонъ онъ къолуны юрегине басып, селямлашалар:
- Селям алейкум, оджам! – дейлер. 
Эсмери, къара сакъаллы оджа балаларгъа серт бакъып:
- Ерлеринъизге отурынъыз ве китапларынъызны ачынъыз, - деди.
Сыныфта он эки бала отура. Олар узун тар миндерлер устюнде ерлешип, торбаларындан эльязмаларны чыкъаралар. 
Дерс башламаздан эвель, талебелерден бириси дуа окъуды. Шу вакъытта къапу ачылып, одагъа Менъли чапып кирди. Онынъ артындан кельген хызметчи, усть урбасыны чыкъармагъа ярдым этти ве кошеге барып отурды.
Менъли оджагъа бакъып, селямлашты ве бир талебени тирсегинен тюртип, янына отурды. 
Оджа къолунен сакъалыны сыйпап:
- Мен кятип Али олам, баш вазифем китап язмакъ ве сиз киби яш балаларгъа окъув-язув сырларыны ачып бермек. Сиз эписи арифлерни огрендинъиз ве энди яваш-яваш эльязмаларны окъумагъа башлайджакъсыз, деп ниет этем.
Балалар агъызларыны ачып динълейлер. Менъли, къашларыны котерип, оджанынъ сёзлерини къачырмайып, анъламагъа тырыша.
- Бу мектепни Улу хан, джесюр ве икметли укюмдар, Хаджи Гирай ханнынъ бабасы Гъыяс-эд-Дин тешкиль этти. Шимди исе, онынъ мирасчысы Хаджи Гирайнынъ янында да чокъ алимлер булуна. О, озю де китап севе ве яза биле. Онынъ арап ве фарс тиллеринде китапларынынъ сайысы ёкъ, оларнынъ базыларыны сатын ала, базыларыны бахшыш сыфатында къабул эте.
Оджа юзюни къолларынен къапатып, сусты. Балалар бир-бирини тирсеклеринен тюртип, къулакъларына:
- О, не акъкъында айта? Не истей экен?
Али къолларыны чекти, башыны саллады ве:
- Бизлер ичюн сынав заманы якъынлаша. Бу мектеп, гъурбетликте гедже янгъан чыракъкъа ошап, озь вазифесини беджерди. Бизим Къырымымызда къара булутлар чокълашты, олар эр шейни виран этмеге истейлер. Мектебимизде тасиль алгъан йигитлер ана топрагъына ёл ала, - деди.
Оджа къолунен козьлерини сыйпады ве дикъкъатнен балаларгъа бакъты.
- Бугунь бизим сонъки дерсимиз оладжакъ. Алланынъ ярдымынен Къырымгъа къайтаджакъмыз! Акъайлар къылыч ве мызракъларны къолуна аладжакъ, сизинъ вазифенъиз исе, къадынларнынъ янында олып, оларгъа ярдым этмек, - деди.
- Биз де буны истеймиз! – деп къычырды балалар.
- Сизге даа бир риджам бар. Мектебимиз ордумызнен берабер Къырымгъа кочеджек, шунынъ ичюн китапларымызны сандыкълар ичине къойып, узакъ ёлгъа азырлайыкъ. Сагъ-селямет олып, ана топрагъымызгъа барып еткенимизден сонъ, китапларымызны ярыкъкъа чыкъарып, окъув ишлеримизни девам этермиз!
Сонъ, еринден турып:
- Айды, урбаларынъызны кийинъиз, - деди.
Йигитлер сычрап турдыллар ве япыладжакъ меракълы ишке къуванып, кийинмеге башладылар.

Учюнджи баб

Баарьнинъ башында Хаджи Гирай хан Къырымгъа янъы сеферни тешкиль этти.

Бектемир къарт мызрагъыны алып, эвинден чыкъты. О, юзбашынынъ алдына барды ве къаерге бармакъ кереклигини бильмеге истеди. Амма юзбашы саба танъда атлы аскерлеринен ёлгъа чыкъкъаныны билип, раатсызланды. Эписи кеч къалгъанлар, сеферге чыкъкъан ордунынъ артындан етмек кереклер. 
Бутюн ёллар пияде ве атлыларнен толды, оларнынъ артындан торбаларнен юклю арабалар такъылды. Къартлар ве къадынлар агълай-агълай кетелер. Адамлар акъымы дженюпке таба ёл ала. 
Баарьнинъ башы эди. Тарлалар ем-ешиль. Кунеш яхшы къыздыра. Ёллар къуругъан, ёлджуларнынъ аякълары астындан къалын тоз булутлары котериле. Ёл четинде ерлешкен койлерден кечкенде, атлылар демирджини къыдырып, атыны наллата, мызракъ уджуны тамирлей я да къылычыны къайрай эдилер. 
Экинджи куню акъшам Бектемир озь такъымыны тапып, аскерлер сырасына къошулды. О, къувангъанындан йырлап, джесюр къараманларгъа бахт ве енъишлер тиледи. Базы аскерлер къартнынъ мешин торбасына пите ве бирер авуч тюй къойдылар. 
Къаранлыкъ тюшкенде чёль бинълер атешлернен ярыкъланды. Бектемир къарт, бираз четте отургъан акъсакъалларны корьди. 
- Дервишлер гъалиба, - деп тюшюнди къарт аскер.
Оларнынъ этрафында топлангъан адамлар хасталыкълардан шифа, якъынлашкъан дженкте олюмден къуртараджакъ дуаларны сорай эдилер. Дервишлер дуаларны окъуп, аскерлерге мукъаддес язылары олгъан кягъытчыкъларны узаталар. 
  Бектемир атына ем берип, атеш къаршысында отурды. 
- Ёл йигитни беслей, - деп тюшюнди къарт.
О, бутюн геджени, юкъусынен курешип, атынынъ янында кечирди. Шимди топал ве къарт атларны биле яхшы парагъа саталар, чюнки сефер ичюн дюньянынъ аты керек. 
Саба танъда Бектемир о къадар къатты юкъугъа далды ки, кимдир онынъ атыны алып кеткенини биле дуймады.
- Сеферге чыкъкъан дженкчининъ атыны хырсызлагъан огъурсызны Алла джезаласын, бу динсизлер меним къарт эшегимни де алып кеткенлер, - деди бир дервиш. 
- Айды, энди биз пияде аскер олдыкъ, - деди Бектемир, ве узун мызрагъыны омузына къойып, ёлгъа чыкъты.  

Дёртюнджи баб

Хаджи Гирай хан ярымадагъа якъынлашкъанда, Сеид-Ахмед хан Къырым эалисине ишанмайып, насыл арекет этеджегини бильмеди. 

Сеид-Ахмед хан Къырым шеэринден чыкъып, апансыздан атыны бурды ве ёлуны Ор Къапу тарафкъа дегиль, дженюпке, Къыркъ Ерге чевирди. О, къалпагъыны козьлерине басып, атыны де къамчылай, де бираз тута эди. Къаршысында расткельген ёлджулар четке чекилип ёл берелер. Олар башларыны эгип, гъайретнен атлыларнынъ пешинден бакъалар.
Везир, ханнынъ огълу Мазовшагъа:
- Укюмдар ёлуны джойды гъалиба, - десе де, къулакъ асмагъан шахзаде:
- Меним ишим дегиль, бабам джеэннем атеши агъзына атламагъа истесе де, артындан къалмам, - деп джевап берди.  
Шу арада Сеид-Ахмед хан бирден атыны токътатып:
- Бу кимнинъ эви? – деп сорады. О, къамчысыны узатып, къуллели диварны косьтерди.
- Бу эмир Айдер Къонъратлынынъ ав эви, о, озюнинъ эски багъчасы ве кийик айванларынен мешур, - деди везир.
- Мен эр шейни бакъмагъа истейим! Я Айдер бейнинъ озю корюнмей де, - деди хан.
- О, дженк илян этильген куню, озь аскерлерини топлап, Ор Къапу тарафкъа ашыкъты. 
- Мен оны ашыкътырмадым, энди джаным сыкъыладжакъ.
Сакъчыларнынъ башлыгъы зияфетни азырламакъ ичюн азбаргъа кирди. Сеид-Ахмед къызгъын атыны тутып, эвге таба юрьсетти. Агъыр къапу ачылды. Хызметчилер азбарда чапкъалай эди. Анахтарларынен такъылдатып, узун софанынъ къапуларыны ачалар, чувалларнен арпа, къучакъларында пичен кетирелер. Ашчылар атеш якъып, аш пиширелер.
Хан азбаргъа кирип, багъчаны зиярет этти. Онынъ артындан Мазовша ве везир кирдилер. Олар да даа япраксыз тургъан тереклерге бакътылар. Бир къач кийик эчки кунеште къызынып ята, оларнынъ янында узун бойнузлы дагъ текеси тура эди.  
- Багъчада даа сыгъынлар да бар, къафес ичинде исе, якъында дагълардан кетирильген эки тильки яшай. Бизим шорбаджымыз авджылыкъны пек севе, - деди хызметчи. 
- Кет мындан! – деди хан серт сеснен. 
О, огълуны чагъырды ве яваштан:
- Мен къасевет этем, бугунь учь хаберджим етип кельди. Къара булут якъынлаша, - деди. 
- Адий бир дженк дегильми? – деп сорады Мазовша.
- Ёкъ, яралы арслан пек хавфлы олгъаныны бильмейсинъми? Сабыкъ хан Хаджи Гирайны ольдюрип оламады. Шимди о, мында келеджек. Кельсин, мен оны беклейим. 
- Баба, къасевет этме! Бизим ордумыз о къадар буюк ки, душманымыз къасевет этсин!
- Даа бир хаберге коре, Хаджи Гирайнынъ къыпчакълары Ор Къапу этрафында булуна. Олар бизге Къырымдан чыкъмагъа бермейджек. 
- Биз Къырымдан чыкъмайып, енъермиз!
- Даа бир хабер бар. Хаджи Гирай Ор Къапудан кечип, пайтахтымызгъа якъынлаша. Мен он бинъ атлы булгъарларны чёльге ёлладым, амма булгъарлар оны токътатып оламазлар. 
- Эгер ойле олса, якъын куньлерде Хаджи Гирай къаршымызгъа чыкъаджакъ. Биз исе бунъа азырмыз.
- Ихтимал, онынъ аскерлери бизни къамачавгъа алмагъа истейдир. Бу ерден тездже кетмек керек! – деп, Сеид-Ахмед этрафына бакъты.
Мазовша джевап бермеди. 
- Сен не ичюн тилини юткъан адам киби турасынъ?
- Баба, истесенъ башымны кесип ал! Амма душман бу ерге келеяткъан олса, бизим ордумыз шеэрнинъ юксек диварлары артында сакъланмасын. Оны дженк мейданында ёкъ этейик! Мен эписи бейлеринъни шеэрден айдап чыкъарыр эдим. Олар итаатсыз койлюлернинъ терисини сыдыргъанда пек джесюр олалар, амма дженкнинъ шу агъыр куньлеринде теректеки япракълар киби къалтырай. 
- Меним эмирлеримни къаралама! Шимди Къыркъ Ерге барып, анда янъы ордуны топла. Бахт мени терк этти, терк этти! – деди Сеид-Ахмед. 
Сонъ намаз къылып, хан ашамагъа башлады.

Бешинджи баб

Хаджи Гирай Къырым топрагъына къайтып, Сеид-Ахмед ханнынъ буюк ордусыны магълюбиетке огъратты. 

Сеид-Ахмед Къыркъ Ерде ерлешип, ярдымгъа ашыкъкъан он бинъ черкес аскерини беклей эди. Олар етип кельген сонъ, бир къач кунь девамында азырлыкъ корип, отуз бинъ атлыны сеферге алып чыкъты.
Сераскер Малым-Берди, душманларны ёкъ эткен сонъ, башларыны кесип, мызракълар устюнде ёллар бою тиклеп къоймагъа теклиф этти. Бу фикирни Сеид-Ахмеднинъ чокъусы бейлери бегенди, чюнки Хаджи Гирай кельгенинен, оларнынъ ерини Къырымнынъ тамыр бейлери аладжакъ эди. 
Ханннынъ биринджи ферманына коре, энъ агъыр джеза телюкеси астында Хаджи Гирайгъа ярдым этмек ясакъ этиле. Бунъа бакъмадан, онынъ ёлунда расткельген койлернинъ сакинлери, Сеид-Ахмеднинъ ордусы акъкъында толу малюматны бере эдилер.
Куньлернинъ биринде эки орду бир-бирининъ къаршысына чыкъты. Хаджи Гирай дуа окъуп, къылычыны котерди ве аскерлерини озь пешинден алып кетти. 
Сеид-Ахмеднинъ аскерлери чокълукъта олса да, мукъайтлыкънен адым ата ве индемейип огге сюрюле. Олар окъ атув месафесине якъынлашып токътадылар ве дженкявер тертипте сыраларнен тизильдилер.
Шу арада, къыпчакъларнынъ алдында келеяткъан Хаджи Гирайнынъ «ора-ур!»ы бинълер аскернинъ агъзындан текрарланып, дешетли бир кок гудюрдисине ошады. Эки орду аскерлерининъ башына окъ ягъмуры тёкюльди, бираз даа якъынлашкъан сонъ исе, мызракълар да къошулды. 
- Уджюм, уджюм! Алланынъ адынен огге! Биз оларнынъ эписини кесек-кесек этермиз, – деп къычырды Сеид-Ахмед.
Окъ ягъмуры эп кучьлеше, амма аскерлер якъынлашмакъны девам эте ве къылычларыны къынларындан чыкъаралар. Тезден къан дерьясы акъаджакъ.
Хаджи Гирай, душман ордусы озь чокълугъына ишанып, джиддий бир хатагъа ёл къойгъаныны корьди. Сеид-Ахмеднинъ аскерлери кенъ мейдангъа чыкъып етиштирмеди ве тар ёлда бир-бирине якъын теркипте дженклешмеге меджбурлар. О ерде оларнынъ сыралары кенъ даркъалып оламай. Бунынъ нетиджесинде, огге ёлланылгъан джесюр черкеслер сыкъылып, эр бири озь нишаныны тапкъан окъ ве мызракълар астында къалдылар. 
Хаджи Гирай бу вазиетни анълады ве имкян берген тарзда ондан файдаланды. О, окъчуларны огге чыкъарды ве ёлнынъ бутюн кенълигинде эки сыра тизип, душмангъа бар кучюнен окъ атмагъа буюрды. 
- Джесюр арсланларым, бираздан душманымыз къачмагъа ынтыладжакъ, бизлер исе оларнынъ артындан етип, ишимизни къылычларнен битиреджекмиз! – деп къычырды Хаджи Гирай.
Эр шей хан айткъаны киби олды, джесюр Малым-Берди аскерлерни уджюм этмеге чагъырса да, олар кучьлю къаршылыкъ корьген сонъ кери чекиле башладылар. Мызракъ ве къылычларыны ишлетмеге имкяны олмагъан черкеслер чевирилип, къачаяткъан ордунынъ къуйругъына тирельдилер.  
Агъыр мызракълар башлыкъ ве зырхларны тешип, аскерлерни ерге авдара эди. Мешур орду титреп, дагъыла башлады. 
Сеид-Ахмед къарылгъан сесинен бинъбашыларына аскерлерни етеклемеге буюргъанына бакъмадан, магълюбиет якъынлашкъаны белли эди. Къалабалыкъ юзь берди, атлылар бир-бирини авдарып, йыкъылгъанларны аякъ астында къалдыра. 
Могъоллар биринджи олып къачты, артта къалгъанлар исе озьлерини огде таптылар. Гъазап атешинен янаяткъан Хаджи Гирай, душманны къувалап, къылычкъа бермек ниетини аль этти.  
Къыскъа муддетли уруш, бекленильмеген алда Сеид-Ахмеднинъ магълюбиетинен екюнленди, чюнки онынъ чокъусы аскерлери кереги киби иштирак этип оламады. Къылычларыны къынындан чыкъармагъан могъоллар къачмагъа истемесе де, токътап оламады, чюнки алдында тургъанлар оларны аркъадан итеклеп авдардылар.
Амма тар ёл кенъ яйлагъа алып чыкъкъанда биле, къачакълар токътап оламады. О ерде Хаджи Гирайнынъ къыпчакълары оларны къамачавгъа алып, башларына къылычларыны ягъдырдылар.
Сеид-Ахмед орман янында токътады, бар кучюни сарф этип, аскерлерини озь янында топлады ве къаршылыкъ косьтермеге азырланды. Сераскер Малым-Берди бир бинъ аскернен хангъа къошулды. Де анда, де мында, бир вакъытлары джиан ордуларыны аякъ астында къалдыргъан арбий башлыкълары, дженк бахты оларгъа юзюни чевиреджек ниетинен, бир авуч джесюр аскерлерини топламагъа арекет эте эдилер.
Амма бу къараманий арекетлер бошуна эди. Аскерлернинъ эсас къысмыны къоркъу басты, олар къачмакъ ичюн ёл къыдыра, эр бири тек озь джаныны къуртармагъа истей.
Хаджи Гирай шевкъатсыз ве къанлы дженкте, чокълукъта олгъан Сеид-Ахмеднинъ одусыны тар-мар этти.

Алтынджы баб

Хаджи Гирай Сеид-Ахмед ханнынъ буюк ордусыны магълюбиетке огъраткъан сонъ, сеферини девам этти. 

Эляк олгъан аскерлерини дефн эткен сонъ, Хаджи Гирай арбий башлыкъларны чагъырып, топлашув япты. Олар буюк чадырнынъ ичине кирип, кийизлер устюнде алкъа шеклинде отурдылар.  Эр бир башлыкъ къайсы тарафкъа ве къайсы шеэрге кетмек кереклиги акъкъында буйрукъ алды, амма ханнынъ озю кок байрагъыны ачып, не вакъыт ёл аладжагъыны бильмей эдилер.
- Ордумызнынъ онъ къанатыны теджрибели Къадыр-Берди бей, сол къанатыны исе джесюр Нуреддин бей алып бараджакъ. Тарлалардаки богъдайны аякъ астында къалдырманъыз, акс алда ерли халкъ ач къалыр. Биз Сеид-Ахмедни Къыркъ Ер ве Къырым шеэрлери арасындаки тегизликте тутармыз. Онъа учь тарафтан уджюм этермиз. Къалгъан ордусыны ёкъ эткенимизден сонъ бутюн Къырым бизим тарафымызгъа кечер, - деди Хаджи Гирай.  
Сонъ, чадырда топлашкъан башлыкълар дуа окъуды ве хызметчилер кетирген шербетни ичип, озь аскерлерине къайттылар. Орду сеферге чыкъты. 
Кунь девамында аскерлер индемейип арекет этелер, йырлар айтылмай, атларнынъ сеслери биле эшитильмей. Раатланмакъ ичюн токътагъанда, йигитлер атларнынъ огдеки туякълары янында юкълап къалалар.  
Гедже джасуслар орду этрафында даркъалып, эр бир чалыны тешкерелер. Хаджи Гирай бу сеферинде къыпчакълардан гъайры огъузларны да джельп этти. Олар узун аякълы атларынен айырылалар. Дженкте душмангъа йылдырым тезлигинен атылып, денъиз далгъасы киби арткъа чекильгенде эсирлерни сюйреклеп кетире эдилер.
Башта аскерлер чёль тарафкъа, ярымаданынъ баш шеэри Къырымгъа таба арекет этеджекмиз, деп тюшюндилер. Амма бир куньден сонъ Агъармыш дагъы корюнмегенде, кунеш исе аркъада дегиль, сол тарафтан котерильгенде, атларнынъ башы шаркъкъа дегиль, дженюпке бурулгъаныны анъладылар. 
Хаджи Гирай ордусынынъ ортасында булунып, базыда къап-къара атыны къамчылай ве огге чыкъмагъа ынтыла эди. Аскерлер тезлештирильген алда, къыпчакъларнынъ «къашкъыр арекети» юрюшинен кетелер. 
Бу сеферде хан пек ашыкъа, онъа чадыр къоймайлар, о, аскерлернен берабер букленген кийиз устюнде раатлана. Ятмаздан эвель мешин башлыгъыны чыкъарып, башына ешиль такъиесини кие. Юкъугъа далгъанда исе, дёрт садыкъ къаравулы даима онынъ этрафында отурып, ханны ель ве ягъмурдан, кийиз тутып къорчалай эдилер. 

СЕКИЗИНДЖИ КЪЫСЫМ

Биринджи баб

Сераскер Къадыр-Берди артта къалгъан аскерлерни топлап, Салгъыр озени ялысында Сеид-Ахмед ханнынъ ордусыны даа бир магълюбиетке огъратты. 

Кятип Али ве Бектемир къарт бутюн кунь Салгъыр ялысында кезип, геджелемеге ер къыдырдылар. Чокъурча кою артта къалгъан сонъ, акъшамгъа якъын къадимий скитлернинъ къалесине келип чыкътылар. Онынъ этрафында ерлешкен эвлернинъ къапулары къапалы эди. 
Ахыр-сонъу, къале дивары янында тар сокъакънынъ сонъундаки бир эски эвчикнинъ дамына чыкъып, тобан устюнде ятып геджелемеге ниет эттилер. Бектемир къарт биринджи олып тёпеге чыкъты ве кятипке къолуны узатты. О ерде ятып, кятипнинъ кенъ ягъмурлыгъыны устьлерине яптыллар. Этрафларында гедже къаравулларынынъ бир-бирини чагъыргъан сеслери эшитиле эди.
Эртеси куню эзанджы минаре тёпесинден саба намазына чагъыргъанда, эки дост къаленинъ диварына чыкъты. Узакъта, къыскъа аякълы атлар устюнде аскерлер корюнди. Айры такъымлар къале диварларыны айланып кечип, ачыкъ мейданда топлаша эдилер. Оларнынъ кучюк атлары гъазаплангъан джанаварлар тезлигинде чапып, къолайлыкънен де бир тарафкъа, де башкъа тарафкъа бурула, апансыздан токътай ве кене янъы тарафкъа чапа. Демир башлыкълары ве зырхлары кунеш нурларында парылдап, тоз булутларыны ярып кече. Атлылар, омузларында чапалары олгъан койлюлерни айдап кетирдилер. 
- Бу, кучюк атлардаки адамлар къайдан кельди? – деп сорады Бектемир къарт.  
- Не сорайсынъ? Олар бизимки олмагъанларыны корьмейсинъми? Адамлар могъол, деп адландыргъан эджуч-меджучлер кельди. Ордусынынъ ортасында исе оларнынъ ханы Сеид-Ахмед, Алла бойнуны урсын! – деди кятип Али.
- Амма да иш олды, къаленинъ къапусы къапалы! Энди къаравуллар мени тышарыгъа чыкъармаз! Мен бу ерде бельки бир йыл отураджакътырым! – деди Бектемир.
Шу арада дивар янында бир юзбашы пейда олды. Бектемир къарт къолларыны кокрегине басып, онынъ алдына чапты. 
- Аскер башы, селям алейкум, мени таныдынъмы? Мен Лида шеэринден ордумызнен чыкътым, - деди о.
- Алейкум селям, я бу ерде не ишинъ бар эди? – деди юзбашы.
- Ханымызнынъ буйругъынен душманларымызнен дженк этмек ичюн мында джаяв кельдим, чюнки атымны ёлда хырсызладылар, Алла оларнынъ джезасыны берсин! Бу ерде исе, меним башлыгъымны къыдырам. Амма ич кимсе меннен лаф этмеге истемей. Ханымыз ичюн джаныны феда этмеге кельген дженкчиге ич кимсе къулакъ асмаса, бу меджучлернен ким курешеджек? 
- Бойле сёзлерни эшиткенимден къуванам, къолларынъ але даа кучьлю олгъаны корюне. Мен сени озь такъымыма алам, артымдан кель, - деди юзбашы. 
Бойлеликнен, Бектемир къарт кятип Алинен сагълыкълашты.
Юзбашынынъ артындан барып, Бектемир атлар багълангъан, атеш янгъан, къазанларда аш пиширильген мейдангъа кельди.
- Бу ерде адамларны тек дженк этмек дегиль, къурсакъларыны тойдурмакъ ичюн де топлай экенлер, - деп къуванды Бектемир къарт.
- Эй, чавуш Арслан, мына, сенинъ такъымынъа джесюр аскер къошула, онынъ яшына бакъма, кучюне бакъ, - деп къычырды юзбашы.
Башлыгъынынъ сёзлерини дикъкъатнен динълеген узун бойлу, къара сакъаллы аскер:
- Онъа ат береимми, я да пияде дженк этеджекми? 
- Сен онъа къылыч, ат ве башкъа зарур шейлерни бер. Алла сизге ярдым этсин! – деп, юзбашы о ерден кетти.
Чавуш Арслан он атлынынъ башы эди. Олар эписи атеш этрафында отура. Бириси, къолунда буюк агъач къашыгъы олгъан сою, Бектемирнинъ селямына джевап берип: 
- Бойле буюк мызракъ алып кельгенинъ яхшы. Пилявгъа одун етмей, - деди. Ве къартнынъ агъыр мызрагъыны алып, балтанен парчалады ве атешке ташлады. 
- Мына бу ат сенинъки оладжакъ, - деди Арслан ве Бектемирни башкъа атлардан четте багълангъан боз айгъырнынъ алдына алып барды.
- О пек тири, янына къуйругъы тарафындан барма, тек башы тарафындан бар. Амма шорбаджысына тез алыша. Даа бир шейи бар – бу ат сафта турмай, бирден огге чапа. Шунынъ ичюн бош къалдырма, акс алда урушта сени догърудан-догъру душманнынъ алдына алып бараджакъ. 
Бектемир сакът олып аткъа якъынлашты, о исе, къулакъларыны тиклеп, тишлерини косьтерди.  
- Алла манъа ярдымджы олсун! – деп тюшюнди Бектемир ве атеш янына къайтты.
Чавуш Арслан онъа эски бир къылыч, къара чызмалар берип, аш ашамагъа теклиф этти. Бектемир исе, керчектен де ач олгъаныны дуйды.
Бираздан аскерлер атларына арпа берип, торбаларыны да толдурдылар. Бектемир де бойле япты. 
- Энди къызгъын иш башлайджакъ! Атларгъа! – деди чавуш Арслан. 
Эписи аскерлер атларына минди. Бектемир де зорнен озь айгъырынынъ аркъасына отурды ве башкъаларынен берабер къаленинъ тар сокъакъларындан ёлгъа чыкъты.
- Уджюм оладжакъ, къачымыз кери къайтаджакъ экен? – деди бир атлы.
Къале къапусы янында эписи токътады. Башкъа сокъакълардан чыкъкъан аскерлер де оларгъа къошулды. Эписи олып, беш юзге якъын атлы бар эди. Бираздан Къадыр-Берди бей аскерлернинъ огюне чыкъты. Юзбашылары да такъымларынынъ алдында турдылар.
- Биз душманнынъ юрегине, хан олгъан ерге уджюм этеджекмиз. Оларны яхшы этип догъранъыз! Ич бир эсир алманъыз! Биз могъолларны авдаргъан сонъ, башкъа къысымларымыз артындан къувалайджакъ. Алла джесюрлерге ярдым этсин! – деди Къадыр-Берди. 
Агъыр демир къапу ачылды, атлылар къалени терк эте башладылар. Бектемир къарт тек огюндеки аскерлернинъ аркъаларыны коре, узакъта исе душманларнынъ зырхлары кунеште парылдай эди. Атлар бираз тездже юре башлады, Бектемир озь атыны туткъанына бакъмадан, боз айгъыр буюк адымларнен башкъа атлыларны артында къалдырып, огге атылды.
Беш юз атлы денъиз далгъасы киби дешетли яйгъырувнен душманны авдарып, кесмеге башладылар. Могъоллар атларыны чевирип, дёрт тарафкъа къачты. Бектемир бар сесинен къычырып, агъыр къылычынен бирисининъ башына урды, башкъасынынъ кокрегине саплады ве хан олгъан ерни къыдырды. 
Амма апансыздан давул сесини эшитти ве такъымы душманны къуваламакъ ерине башкъа тарафкъа чевирильгенини корьди. Онынъ аты башкъа атларнынъ артындан чапты, Бектемир исе, тек атымдан йыкъылмайым, деп Аллагъа ялварды.
Олар баягъы вакъыт чапкъан сонъ, атларыны тутып явашча адым аттылар. Акъшамгъа якъын токътап, раатландылар. Саба Къадыр-Берди вазиетни анълатты.
- Атлар яхшы раатлангъан сонъ, Бельбек озенине етип, Хаджи Гирай ханымызнынъ эсас ордусына къошуладжакъмыз, - деди. 

Экинджи баб

Сеид-Ахмед хан Хаджи Гирайны енъмек ниетинден вазгечмейип, озь буюк ордусыны экиге больди ве бир къысмыны Бельбек озени ялысында ерлештирди. 

Хаджи Гирай озь джасусларындан душман ордусынынъ бир къысмы Бельбек озени янында ерлешкенини бильди. Сеид-Ахмед, Хаджининъ ёлуны кесмек ичюн озь кучьлерини экиге больгенинен, буюк бир хата япкъаныны косьтерди. Къырым ханы Сеид-Ахмеднинъ ниетини анълады ве бирден не япмакъ кереклигини бельгиледи. О, душман къысымларынынъ арасына сокъулып, эр бирини айры-айры тар-мар этмек ичюн, бутюн кучюнен башта бир къысмына, сонъ исе башкъасына атылмагъа ниет этти. 
Хаджи Гирайнынъ сераскер сыфатында, онъа шу дженк вакътында шурет къазандыргъан энъ аджайип истидатларындан бири – вазиетни анълап, алдыны алмакъ ве тез арекетлеринен чезмекте олды. О, могъол ордусынынъ дженкке азырлыгъыны яхшы билип, озь ордусыны къыпчакъ ве огъуз арбий адетлери эсасында азырлады. 
Къарарыны къабул этип, Хаджи Гирай озь аскерлерини рухландырмакъ ичюн къыскъа эеджанлы нутукънен чыкъты. Сонъ ордусыны тёпеликлер арасындан кечкен ёл бою алып барып, озен ялысына кетирди.
Бу сефер онъа танъ атмаздан эвель дженк мейданына барып етмеге имкян берди. Шунынъ ичюн аскерлер бир къач саат девамында раатландылар. Бу ерде токътап, Хаджи Гирай душман ордусынынъ эки къысмыны айырды ве бир-биринен бирлешмеге ёл бермеди.  
Кунеш догъмаздан бир саат эвель, къаравулда тургъан сакъчылар кельди; олар душман якъынлашкъаны акъкъында хабер эттилер. Хаджи Гирай бору чалмакъны буюрды ве атлыларны дженкявер тертипте тизди. Ордунынъ ортасында эки бинъ атлыны ерлештирди, олар душман корюнгенинен уджюм этмеге башлайджакълар. Биринджи сыранынъ артында узун мызракъларнен силялангъан аскерлер ер алды. 
Ордусынынъ онъ ве сол къанатларыны юзюмлик артында сакълады ве керек олгъан вакъытта эмир алып, могъолларны къамачавгъа алмагъа буюрды. Кунеш кокте котерилип, нурларынен этрафтаки вадийни, ем-ешиль юзюм багъларыны, тарлада пишеяткъан башакъларны, гуллеген отлакъларны ярыкълатты. Шу вакъытта могъолларнынъ илери аскерлери корюнди.
Енгиль силялы къыпчакълар огге чыкъып, душманнынъ башына окъларны ягъдырдылар. Могъоллар озь адетиндже бирден атларыны чевирип, кери къайттылар. Хаджи Гирай эр вакъыт азыр тургъан дженкявер кучьлю къара атына минди. Ханнынъ джесюр симасы аскерлернинъ рухуны котерди, олар душмангъа уджюм этмек ичюн атларыны къамчылап башладылар.
Къыпчакъларнынъ уджюми акъкъында хаберни алгъан Сеид-Ахмед деръал къачаяткъан аскерлерни токътатмагъа буюрды ве къамачавгъа тюшмемек ичюн, атлыларнынъ сафларыны созмагъа эмир этти. Эсас кучюни якъын этрафтаки тёпеликте ерлештирди, булгъарлар исе къыпчакъларнынъ биринджи дарбесини къабул этеджеклер.
Эр вакъыт бекленильмеген уджюмнен берабер кельген къалабалыкъкъа бакъмадан, Сеид-Ахмед ханнынъ буйрукълары тез-тез беджерильди. Шу арада къыпчакъларнынъ уджюми астында булгъарлар тёпелик этегине чекильмеге меджбур олдылар. Могъоллар уджюм борусыны чалып, огге атылды. Энди къыпчакълар озь невбетинде кери чекильмеге меджбур олдылар.  
Хаджи Гирай аркъагъа чекильмеге буюрды, енгиль силялы къыпчакълар душмангъа къаршы сонъки мызракъ ве окъларыны атып, эки бинъ агъыр зырхлы огъуз атлыларына ёл ачтыллар. Олар «ур» деп къычырып, могъолларнынъ устюне атылды. Бирден къалкъанларгъа урулгъан къылычларнынъ вахший сеси ве яралангъан аскерлернинъ ферьядлары эшитильди.  
Шиддетли ве эки тарафтан джесаретли уруш бир саатке якъын девам эткен сонъ, бойле дарбеге алышмагъан могъолларнынъ сафлары титреп башлады. Олар къамачавгъа огърамакътан сакъынып, кери чекилип башладылар. Шу вакъытта Къадыр-Берди озь аскерлеринен гизленген еринден чыкъып, могъолларны алкъагъа алып башлады. Душманнынъ сафлары къарышып кетти, олар тертипсиз алда къачмагъа башлады. Къамачавгъа алынгъанлар исе джесарет косьтерип эляк олдылар. 
Бойлеликнен, эки саат девамында бу уруш сонъуна етти, оны Бельбек ялысындаки зафер, деп адландырмагъа мумкюн эди. Бу гъалебеден сонъ экинджи куню, Хаджи Гирай вакъыт джоймайып, Сеид-Ахмеднинъ экинджи ордусына къаршы ёл алды. 

Учюнджи баб

Сеид-Ахмед ханнынъ ордусы буюк олгъанына бакъмадан, Хаджи Гирай оны Къырым дагълары арасында къамачавгъа алды ве магълюбиетке огъратты. 

Сеид-Ахмед хан сагъ къалгъан аскерлерини топлап, Къыркъ Ер къалесинде бираз раатланмагъа истеди. Амма даа ёлда олгъанда, Хаджи Гирай ондан эвель барып етеджегини бильди. 
Шунынъ ичюн, Сеид-Ахмед алты бинъ аскерден ибарет олгъан атлыларыны бир тёпелик устюнде ерлештирип, ордусынынъ буюк къысмыны беклеп турды. Бир куньден сонъ онынъ огълу Мазовша ве сераскери Малым-Берди келип еттилер. Олар даа эки тёпеликте ерлешип, къалеге баргъан ёлны къапаттылар. 
Хаджи Гирай учь юз атлы аскеринен, душманнынъ ниетини анъламакъ ве пекитильген ерни огренмек ичюн шу ерге якъынлашты. Амма арбий иште теджрибели Малым-Берди озюнинъ кучьлю атлы ордусыны арекетке кетирип, бирден онъа уджюм этти. Къыскъа ве къанлы уруштан сонъ Хаджи Гирай арткъа чекильмеге меджбур олды. О, уджюм эткен душманны озюнинъ эсас ордусы къаршысына алып кельмеге истеди. Амма Малым-Берди тузакъкъа тюшмеди, Хаджи Гирай чекильгенинен, бирден озь ерине къайтты.  
О вакъытта, Хаджи Гирай бир арбий айнеджилик япты. Кунеш баткъан сонъ, толу сюкюнетте, секиз бинъ къыпчакъ аскеринен дагълар арасындан кечип, душманнынъ аркъасына чыкъты. Къадыр-Берди исе, огъуз атлыларыны арбий сафкъа тизип, уджюм этмеге азырланды.
Сеид-Ахмед, Хаджи Гирай онынъ бурну огюнден кечип олгъанына шашты, амма мукъайтлыкънен арекет этип, якъынлашкъан къыпчакъларнынъ устюне атылмагъа истеген могъолларны тутып турды. Хаджи Гирай душманны урушкъа чагъыргъаныына бакъмадан, о озь еринден къыбырдамады ве къолайсыз шараитте дженк этмеге истемеди.
О вакъытта, вазиеттен файдаланып, ханнынъ буйругъыны беджерген Нуреддин бей, джасусларнынъ башында этрафтаки чокъракъларны къапатты ве душманны сувсыз къалдырды. Бойлеликнен, Сеид-Ахмеднинъ буюк ордусы толу къамачавгъа алынды. 
Эртеси куню Хаджи Гирайнынъ алдына беш къачакъ кельди. Олар хабер эткенине коре, Сеид-Ахмед хан бу геджеде гизли алда, ерлешкен ерини терк этеджек ве Хаджи Гирайнынъ къыпчакъларыны авдарып, озюне Къыркъ Ер къалесине ёл ачаджакъ.
Къачакълар озь ордусыны терк эткенини, аныкъ олюмге алып бараджакъ уруштан къоркъкъанларынен анълаттылар, чюнки гъалебе къазанмагъа умют этмей эдилер. Олар, Сеид-Ахмед ханнынъ истеги беджерильмез, деп озь джанларыны къуртармагъа ниет эткенлер.   
Хаджи Гирай къачакъларны дикъкъатнен динълеп, оларгъа тюрлю суаллер берди, козьлерине тикилип бакъты. Онынъ бакъышы кескин къама киби эсирлернинъ юреклерине саплана ве берген джевапларыны сынавдан кечире эди.
Узун сюкюнеттен сонъ, хан башыны котерди ве озюне айткъаны киби: 
- Анълашылды, догъру, - деди.
Сонъ, къаравуллардан бирисини чагъырып:
- Чавуш Арслан, эсирлерни алып бар ве оларгъа дикъкъат ол, - деди.
Хаджи Гирай бираз индемейип турды, сонъ Нуреддин бейни чагъырды ве четке алып барып:
- Бу къачакълар джасуслардыр! – деди.
- Я! – деп шашты яш бей. 
- Оларны бу ерге Сеид-Ахмед хан мени алдатмакъ ичюн ёллады.
- Керчектенми?
- О, мен къачакъларнынъ икяелерине инангъанымны истей, озю исе бунынъ аксини япаджакъ.
- Не япар экен?
- Бакъ: энъ табиий ве мантыкъий шей, тек Сеид-Ахмед хан ичюн дегиль, бойле вазиетке огърагъан эр бир адам ичюн, бизим къамачавымыздан чыкъып, Къыркъ Ерге дегиль, Ор Къапу тарафкъа кетмеге арекет этмек керек. 
- Догъру, эгер о, бизни авдарып олса, зайыфлашкъан ордусынен Къыркъ Ер къалесинде сакъланса, Къырымнынъ бутюн ёллары бизим къолумызда оладжакъ.
- Онынъ эсас къудрети Алтын Орду пайтахтында, Сарай шеэри онъа таянгъыч нокътасыдыр. Шунынъ ичюн, къачакълар аркъалы мени алдатып, дагъларгъа дегиль, чёль тарафкъа чыкъмагъа арекет этеджек.
- Аллагъа бинъ шукюр! Догъру айтасынъ! – деди Нуреддин.
- Къаранлыкъ тюшкен сонъ, биз дагълар арасындан кечип, Къадыр-Бердиге якъынлашайыкъ, эгер янълышмасам, саба танъда могъолларнынъ эсас кучьлери анда оладжакъ, - деди Хаджи Гирай.
- Бойлеликнен, сен душманнынъ буйнуна ильмекни даа къаттыджа багълайджакъсынъ, - деди ханнынъ ниетини анълагъан Нуреддин. 
Эр шей Хаджи Гирай айткъаны киби олды: танъ аткъанда Къадыр-Бердининъ сакъчылары душман якъынлашкъаны акъкъында хабер эттилер. О, яры геджеден азыр тургъан эки бинъ аскерини дженкявер тертипте тизип, окъчуларны огге чыкъарды ве могъолларны къаршыламагъа буюрды.
Уджюм эткенлернинъ биринджи сырасында Сеид-Ахмед ханнынъ сераскери Малым-Берди корюнди. Могъоллар бир къач окъ аткъан сонъ четке чекилип, учь бинъ черкес атлысына ёл ачтылар. Олар дешетли яйгъырувнен огге атылды.
Къадыр-Берди бору чалмагъа буюрды, амма аскерлер тез чекилип оламады, чюнки сафлары къарышты. Къыскъа муддет ичинде дёрт юзден зияде огъуз аскери эляк олды. Сагъ къалгъанлары кенъ бир ирмакътан кечип къуртулдылар. 
Шу арада Нуреддин бей черкеслерни сол тарафтан уджюм этти, амма мызракъ ве окъларнынъ астында тертипсизликнен кери чекильмеге меджбур олды. Малым-Берди черкеслерни артына къайтарды ве тез арада могъолларны Нуреддин бейге къаршы ёллады, Сеид-Ахмед ондан тек гъалебе къазанмакъ дегиль, тез гъалебени талап этти, чюнки эр бир арткъач дакъкъада душман тазе кучьлерни алып келип, оны токътата биледжек. 
Шу себептен, могъоллар бар кучюнен уджюм этти. Нуреддин бейнинъ аскерлери исе, биринджи сырада урушкъан башлыгъындан рухланып, онынъ джесаретинден орьнек ала эдилер.
Онъ къанатта Къадыр-Берди де джесаретнен къаршылыкъ косьтерди. Коктеки булутлар куль ренкинде олды, ягъмур тюше башлады, къылычларнынъ давушы этрафкъа даркъала эди.
Сеид-Ахмед, Мазовша огълунынъ башлыгъында булгъарларны уджюм этмеге ёллады. Оларны къаршыламакъ ичюн, Къадыр-Берди озюне келеяткъан огъузларны дженкке кирсетти. Ахыр-сонъу, Сеид-Ахмед озюне ёл ачмакъ ичюн, ордусынынъ сонъки къысмыны арекетке кетирди. 
Энди дженк такъдирини джесарет дегиль, чокълукъ чезеджегини корьген Къадыр-Берди, эки саат ичинде къамачавгъа алынып, онынъ аскерлери бутюнлей ёкъ этиледжегини анълады. 
Хаджи Гирай ярдымгъа келип етеджекми? Буны Къадыр-Берди бильмей эди, шунынъ ичюн о, тертипни сакълап кери чекильмеге буюрды; Нуреддин бейге де бойле буйрукъ ёллады.
Онынъ аскерлери буюк джесарет косьтерген олса да, кери чекильгенде чокъ адам эляк олды. Эки бинъден зияде яш йигит кокрегинден яраланып, обир дюньягъа кетти.
О вакъытта Малым-Берди бору чалдырып, эки саат девам эткен шиддетли уруштан къатты зарар корьген аскерлерини тертипке чекмек ичюн, уджюмни токътатты. Лякин аман-аман къамачавдан чыкътыкъ дегенде, могъолларнынъ къаршысында Хаджи Гирайнынъ къыпчакълары пейда олды.  
Буны корьген Малым-Берди, атлыларынынъ бир къысмыны оларгъа къаршы ёллады, къалгъанларынынъ сафларыны тертипке къойып, Къадыр-Бердининъ уджюмини къайтармагъа азырлады, чюнки о, бойле япаджагъыны биле эди. 
Керчектен де, къыпчакълар могъолларнен урушкъа киришкенинен, Къадыр-Берди озюнинъ баягъы азлашкъан аскерлерини уджюм этмеге котерди. Дженк шиддетли ве къанлы олды. Къарарнен ярым саат девам этти, эки тарафнынъ ич бири устюн чыкъмады.
Апансыздан, дженк эткенлернинъ козюнден сакълы тёпелик устюнде атлылар пейда олды, олар учь тарафтан сарылып алынгъан могъолларнынъ устюне атылып, оларнынъ сафларыны авдардылар. Бу аскерлернинъ келюви Къадыр-Берди ве Нуреддин бейнинъ рухуны котерди, чюнки оларны Джанике ханым Къыркъ Ер шеэринден ёллады. Бойлеликнен Хаджи Гирайнынъ гизли ниети ачылды.  
Къыпчакълар могъолларны такъип этип башладылар, Хаджи Гирай биринджи сырада олып, Сеид-Ахмед ханны къыдыра эди. Бу урушнынъ нетиджесинде эки тарафтан он еди бинъ аскер эляк олды, амма Сеид-Ахмед къамачавдан къуртулып, тез арада Къырымны терк этмеге ашыкъты.
Бойлеликнен, Хаджи Гирайнынъ даа бир сефери сонъуна етти. Къырым ханы дешетли, къоркъунчлы сераскер шан-шерефини къазанды, онынъ намы могъолларны титрете ве этрафтаки укюмдарларны джиддий тюшюнджеге далдыра эди.

Дёртюнджи баб

Тегене Ширин бей Хаджи Гирайнынъ тарафдары олгъанына бакъмадан, базы вакъытлары де Улу-Мухаммед, де Сеид-Ахмед ханнен багъ тута эди. 

Хаджи Гирай Къырым тахтына отургъан сонъ Тегене Ширин бей укюмдарнынъ баш меслеатчысы олды. О, салым топлай, бош эвлернинъ джедвелини тизе, адамларны озь ерлерине къайтып, тарлаларыны асрамагъа чагъыра эди.
Ширин бей кятип Алини озь идаресине алды ве о, эр кунь танъдан къаранлыкъ тюшкендже, эскирген буюк килим устюнде отурып, гъайретнен хызмет этти. Шорбаджысы кятипке ич бир мааш бермей эди ве бир кунь онъа шойле деди: 
- Санъа айлыкъ неге керек? Ким байлыкъ янында айланып юрьсе, онынъ къолуна алтын тозу япыша!
- Амма алим кятипнинъ къолуна дегиль. Меним эски ягъмурлыгъымда тек чокъ йыллыкъ зияретлерден къалгъан тоз топланды, - деп джевап берди Али.
О вакъытта Ширин бей онъа янъы ренкли ягъмурлыкъ багъышлап, иш кягъытлары устюне ёл тозу тюшмесин, деп джума куню арефесинде, аш ве сув ичюн учь кумюш акъча келип алмагъа буюрды. Алининъ ерине башкъасы озюни энъ бахтлы адам деп саяр эди: о, кучюк бир эвчикте яшай, акъшам ишханеден къайтып, юзюм багъы алдындаки софада отура, о ерде оськен юзюмни сатса, бутюн йыл девамында ач къалмайджакъ.
Амма Али аманлыкъны дегиль, янъылыкъны къыдыра, къальбинде исе къайгъы атеши яна эди. Чокъ вакъыт кечмеден о, беджерген ишине чыдап оламады. Эр кунь идареге юзлернен адам келип, къомшуларына шикяет эте эди. Куньлернинъ биринде Али озюне:
- Етер! – деди.
Ве о, юрегини куйдюрген эр шейни керчектен айтмагъа къарар этип, Ширин бейнинъ алдына кельди. О, бейни буюк багъ ичинде, сиясий ишлеринден раатланып, асманынъ къуру пытакъларыны кесип тургъан алда тапты. Ширин бей кятипни динъледи ве шойле деди:
- Сен озь яралы топрагъынъны терк этмеге истейсинъми?
- Ёкъ, тек манъа башкъа иш бер, урба ве махсулат джедвеллерини язмакътан бездим, - деп джевап берди Али.
- Яхшы, мен санъа муим бир тапшырыкъ береджем.
- Динълейим, эфендим!
- Алтын Орду укюмдары Сеид-Ахмед хан буюк орду топлай экен.
Кятип Али Ширин бейге шубенен бакъты.
- Хангъа мектюп ёллайджам, амма бу акъта ич кимсе бильмесин. Акс алда озюнъни де, мени де ёкъ этеджексинъ. Бу мектюпни Сарай шеэрине алып бармакъ керек.
Али козьлерини ашагъа тюшюрди. 
- Бу насыл мектюп экен де, ёллагъан адамыны ёкъ этмек мумкюн, - деп тюшюнди кятип. 
О, башыны котергенде, кунеш батаяткъан алтын кокте юзюм япракъларыны корьди. Ширин бей исе, къыбырдамайып тура ве Алининъ тюшюнджелерини окъугъан киби эди. Сонъ къолуны сакъалына къойды ве дудакълары арасындан кулюмсиреди.
- Мектюпни Сеид-Ахмед хангъа еткизирим, оны ич кимсе окъумаз, мен таягъымда тешик ачып, ичине мектюпни къоярым ве мумнен тыкъатырым, - деди Али.
- Амма буюк ханнынъ алдына насыл барып чыкъайым? Айдутлар ат ойнаткъан чёллерден насыл кечейим? Мен, багъчанъда аякъларынъ астында юрьген боджекке ошайым. Сенинъ къудретли къолунъ имаесинден кетсем не оладжакъ?
Ширин бей эгильди ве ерден къырмызы бир божекни алып, авучына къойды. Боджек шашмалап, пармагъынынъ уджуна чапты ве къанатларыны ачып, учып кетти.
- Сен бу боджекке ошап, бинъ аскер кечип оламагъан ерден кечерсинъ, - деди о.
- Бир дервиш киби, кене эски ягъмурлыгъынъны кийип, эшегинъни алып, аркъасына китап юклерсинъ. 
- Къасевет этме, мен эр шейни япарым.
- Ёлунъны екюнлеген сонъ мен ичюн бир дуа окъу, чюнки санъа яхшылыкъ тилеген бир адамым, - деди Ширин бей.

ДОКЪУЗЫНДЖЫ КЪЫСЫМ

Биринджи баб

1433 сенеси Хаджи Гирай Готфие укюмдарынен иттифакъ шартнамесини тизди. Бу анълашмадан гъурурлангъан укюмдар Алексей дженевиз къалеси Балыкълаваны запт этти. Дженевизлилер исе, джезалав экспедициясыны тешкиль эттилер. 

Бу йылынынъ язы пек сыджакъ эди. Баягъы куньден берли къуру еллер эсе. Бол котерильген отлар къуруп, сарара башлады. Кунеш шевкъатсызлыкънен эр шейни якъа ве коктен бакъкъан бир козьге ошап, адамларны ашыкътыра. 
Дженевизлилер Къырымгъа Корсика укюмдарынынъ огълу Карло Ломеллино башлыгъында йигирми арбий гемиден ибарет ордуны, алты бинъ аскерни ёлладылар. Олар Балыкълаваны уджюм этип, таш устюнде таш къалдырмадылар ве Алексейни эсир этип алдылар. 
Сонъ Готфиенинъ Каламита (Инкерман) къалесини къамачавгъа алып, бастырып кирдилер ве виран эттилер. Бу енъишлерден маддеси ачылгъан дженевизлилер Къырым шеэрине ёл алдылар. 
Хаджи Гирай душманнынъ къаршысына беш бинъ аскеринен сеферге чыкъты. Хан озю бир бинъ атлынынъ башлыгъында огде булуна, къалгъан дёрт бинъ аскер этрафтаки ёлларны къаплап алдылар.
Къырым ханы, устю-башыны тоз баскъан юз атлынынъ башында кунеш нурларында йылтырагъан, кенъ Чюрюк Сув озени ялысында токътады. Къап-къара къайыкълар озеннинъ мавы юзю устюнде юре эди.
- Мына, дженевиз дженкчилери! – деди Къадыр-Берди. 
Ялы якъындаки тёпеликте, къолларында къыскъа мызракълар, башларында демир башлыкълары олгъан дженевизлилер тура эди. Олар козьлерини кунештен сакълап, чёль тарафкъа бакъалар. Къыпчакълар якъынлашкъаныны корип, озенге таба къачтылар ве къайыкъларына минип, ялыдан узакълаштылар. 
Хаджи Гирай яр устюнде атыны токътатып, козьлерини озеннинъ обир ялысына тикти. О ерде буюк бир орду топлангъан, сыраларнен арабалар тура, бираз узакъча ерде атлар отлап юре. Пияде ве атлы аскерлер тегизлик бойлап арекет эте ве силяларынынъ демир къысымларында кунеш нурлары парылдай эди.
Саильге якъын бир къач къайыкъ айланып юре. Курекчилер озен акъымынен курешип, гъайретнен курек чекелер.
Хан баягъы вакъыт юксек байыр устюнде къалып, озеннинъ обир тарафына бакъа. О ерде, келеяткъан атлылар тарафындан котерильген къою тоз булутлары отлакъларда даркъала эди.
Гедже Хаджи Гирай атеш янында къой териси устюнде ятты. Чёль этрафында узакътаки атешлер титрей. Хан бутюн гедже юкълап оламады. Онынъ козю огюнден таныш черелер кечип кете, агъыр тюшюнджелер башыны сыкъа, о, де къызыша, де юкъугъа далгъаны киби ола.
Энди дженевизлилернен дженк этмек керек, олар кучьлю ве озьлери дженк мейданыны къыдыралар. Бу ордуны енъмек къыйын оладжакъ.  
Саба Къадыр-Берди Хаджи Гирайны уятып:
- Бакъса, обир тарафта не олды, дженевизлилер чокъ къайыкъ кетирип, копюр япалар. Оларнынъ арабалары сувгъа якъынлашты. О ерде чокъ атлы ве пияде аскер топлангъан. Тез арада олар бу тарафкъа кече башлайджакълар. Биз не япайыкъ? - деди.
- Кедер этменъиз! Узакътан козетинъиз ве чёльге чекилинъиз! – деп буюрды Хаджи Гирай.

Экинджи баб

Хаджи Гирай, яхшы силялангъан ве чокълукъта олгъан дженевизлилернинъ сафларыны бозмакъ ичюн, озь аскерлерине чёльге чекильмеге эмир этти. 

Хаджи Гирайнынъ къара аты оны къолайлыкънен бир тёпелик устюне алып чыкъты ве юксек чёль таш эйкелининъ янында токътады. Эйкельнинъ кенъ омузлары, тегиз юзю, белинде къыскъа къылычы, башында къалпагъы ве атта къолундаки мешребеси биле къадимий кочебе эйкельтрашнынъ чёкючинен къатты таштан япылгъан. Асырлар кечкенине бакъмадан, таш къараман але даа тёпелик устюнде чёльнинъ уфугъына бакъып тура. 
Тамам пут киби арекетсиз алда Хаджи Гирай атынынъ аркъасында отурып, сувукъ, къысылгъан козьлеринен, ешиль чёльде къыбырдагъан къара нокъталар тарафына бакъа. Онынъ аты къара дудакъларыны агъарып кеткен откъа узатмагъа тырыша, амма Хаджи душман аскерлерининъ якъынлашкъан сафларындан козюни алмай.
Алдында атлылар пейда олды, базылары ёл бою узангъан, башкъалары чёльде кенъ даркъалгъан, оларнынъ устюнде къою тоз булуты котериле. Эписининъ къолларында къыскъа мызракълары бар, тоз ичинде арабалар да корюне. Дженевизлилер зенгин гъаниметке умют этип, арабаларына бош чувалларны къойгъанлар.  
Хаджи атынынъ энъсесини таптады. Кетмек вакъты кельди. Душман тёпелик устюндеки атлыны корьди. Бир къач аскер тез арада онъа бакъып, арекет этелер. Даа он атлы онынъ ёлуны кесмек ичюн огге ынтылды. Амма Хаджи Гирай, энъ яхшы атлардан бири олгъан, озь айгъырыны бошуна севмей эди.  
Хаджи тёпеликнинъ тоз баскъан сокъакъларныдан бирине тюшти. Онынъ четинде ер къазылгъан ве къара тар тешик корюне – ихтимал шимди чёль къашкъырынынъ къобасыдыр. 
Хаджи атнынъ чапувыны тезлештирди. Онъа Агъармыш дагъынынъ этегине бармакъ керек. О ерде юзбашы чавуш Арслан сакълы аскерлернен беклей. Къыпчакъ джасуслары эр шейни коре – дженевизлилернинъ якъынлашкъаныны да, Хаджи Гирайнынъ хавф астында къалувыны да. 
Амма душман эп якъынлаша, оларнынъ яхшы атлары бар, энъ кучьлю атлылар огге ёлланылгъан. Ёлуны кесмеге арекет эткен сойлары исе даа хавфлы. Четке бурмакъ олмаз – сол тарафта тик яр, онъда дженевизлилер.  
Къарарнен отуз атлы бар, амма беш-алты аскер артта къала башлады, огдекилер де болюнди ве ханны сарып алмагъа истедилер.
Атнынъ аягъы астындан бир сюрю боз торгъай чыкъты ве четке учып, кене от ичине къонды. Бир тавшан кенъ япракъ астындан атылып чыкъты ве къулакъларыны басып, алдына чапып кетти. Хаджининъ аты исе енгиль аякъларыны котерип, чапмакъны девам эте.
Душман узакъта дегиль, Хаджи Гирай демир башлыкълар астында оларнынъ юзьлерини коре. Къолларында къызыл къалкъанлары йылтырай. Бириси къара ат устюнде даа якъынлашты. Хаджи яйыны чекип, окъ атты, душман исе къолларыны котерип, эгерден йыкъылды. Онынъ аты къоркъудан башыны котерип, чапмакъны девам этти. 
Даа бир атлы якъынлашты… бир къач дакъкъадан сонъ атлары уруладжакъ. О, бар кучюнен къыскъа мызрагъыны атты, амма Хаджи Гирайгъа зарар кетирип оламады, мызракъ ханнынъ омузындан тайып кечти. Хаджининъ экинджи окъу исе, душманнынъ эки козю арасына сапланды.
Хаджи Гирай энди аркъагъа бакъмай. О, козьлеринен чавуш Арсланны къыдыра. Онынъ аскерлери, къылычларыны котерип, дженевизлилерге къаршы ашыкъалар.
Дженевиз атлылары тез арада сафларыны догъуртып, тизилелер. Оларнынъ къалкъанлары бирлешип, буюк бир зынджыргъа ошады. Аскерлер къылычларыны чыкъарып, уджюм этмеге азыр олалар.
Амма чавуш Арсланнынъ аскерлери окъ атув месафесине якъынлашкъанда, душманнынъ башына окъ ягъдырып, бирден атларыны чевире ве чёль тарафкъа чекилелер.
Дженевизлилер къычыра-къычыра огге атыла, оларнынъ сафлары къарышкъанына бакъмадан, къачаяткъан къыпчакъларны къуваламакъ ниетинен атларыны чаптыралар.
Хаджи Гирай озь аскерлери арасында дженкни козетип, чёльге таба чекильмеге эмир этти. Акъшамгъа якъын, душман атлылары артта къалып, токътадылар. 
Гедже Хаджи озю къолгъа алынгъан дженевиз эсирини соравгъа огъратты. Онынъ айткъанына коре, ордуларынынъ башы джесюр Карло Ломеллино эди. Запт этильген шеэрлернинъ аскерлери де оларгъа къошулгъан.
- Амма къысымларгъа болюнген ордунынъ, эр бир къысмында озь башлыгъы бар, олар сераскерге зорнен бойсуналар, - деди эсир. 
- Дженевизлилер бизим аскерлеримиз акъкъында не айталар? – деп сорады Хаджи Гирай.
- Олар сизни зайыф дженкчилер, могъоллардан бетер, деп сая. Шунынъ ичюн къоркъмайып, малларынъызны тартып алмагъа истей эдилер. Шимди исе, аскерлеринъиз кучьлю ве окъ атмагъа пек кямиль олгъанларыны корьдилер.
Хаджи Гирай чёльге чекильмеге ве атеш якъмайып геджелемеге эмир этти. 

Учюнджи баб

Хаджи Гирайнынъ тузагъы. 

Хаджи Гирай озь аскерлеринен чёльге таба чекилип, тез арада огге ынтылгъан дженевизлилерни козете эди. Базыда уфакъ-тюфек чатышмалар олгъанына бакъмадан, буюк дженк даа башланмады.
Узун ёл кечкен сонъ, дженевизлилер базыда кунь девамында токътай ве аскерлер отлакъларда даркъалгъан къыпчакъ бугъаларыны туталар. Бу сюрюлер Хаджи Гирайнынъ буйругъынен айдап кетирильди. Чобанлар оларны дженевиз аскерлери якъынлашкъанджа бакъа, сонъ ташлап кете эдилер. 
Хаджи, дженевиз кучьлерини созмакъ, козь боямакъ ве душман раатлангъанда, онынъ къурсагъыны этнен толдурмакъ ичюн шараит яратты. Дженевизлилер бир-биринден эп узакълаша ве тозлу ёл бою созулалар. Гедже раатлангъанда, энди къора япмай ве арабаларыны даиренен къоймай эдилер.
Янъы дженевиз эсирлернинъ айткъанына коре, дженкчилер сеферни пек бегенди. Олар:
- Энди озюмизге тон ве чызмалар тиктирирмиз. Я ханнынъ кучю къаерде? Онынъ, аскерлерге бакъкъанда, бугъалары чокъ экен. Бойледже, биз оларны къувалап, денъизге барып чыкъаджакъмыз, - дейлер.
Дженевизлилернинъ бир къысмы башкъаларына коре арбий тертибини джоймай эди, аскерлер чёльде даркъалмай. Гедже олар эр даим арабаларыны даире шеклинде къоя ве джасусларны огге ёллайлар. Бу арбий къысымнынъ аскерлери Карло Ломеллинонынъ шахсий сейменлери эди. Олар башкъалардан авлакъта юре, ярысы пияде аскерлер, ярысы агъыр атлар устюнде. Базыда токътап, чёльде къыпчакъ малларыны тутмакъ ичюн атлыларны ёллайлар. Сонъ бакъыр къазанларда эт пишире ве ашап тойгъан сонъ, сабагъадже раатланалар.
Хаджи Гирайнынъ джасуслары айткъаны киби, дженевизлилернинъ атлары тез ве чыдамлы дегиль, окълары узакъкъа учмай, амма агъыр челик зырхлары ве узун къылычлары бар. Бу аскерлернен эр бир къыскъа чатышмадан сонъ, къыпчакълар чёльге чекиле эди.
Ава эп агъырлаша, шевкъатсыз кунешни къапатмакъ ичюн кокте ич бир булут корюнмей. Атларнынъ аякълары астындан котерильген къара тоз булутлары этрафтаки бутюн джанлыларны богъа. Базы такъымлар ёлдан четлешип кете, амма о ерде де топракъ парчаланып кеткен сонъ тоз котериле эди. 
Бу куньлерде чокъракълар къуруды ве дженевиз аскерлери хошнутсызлыкънен:
- Бизни бу чёльге неге айдайлар? Гъаниметни алып, эвге къайтсакъ яхшы олур, – дей эдилер.  

Дёртюнджи баб

Хаджи Гирай 5 бинъ аскернинъ башлыгъында, Карло Ломеллинонынъ 8 бинъ аскерден ибарет олгъан ордусыны къаршылады. 

Къаракозь коюнинъ дживарларында биринджи олып Карло Ломеллинонынъ атлы аскерлери пейда олды. Онынъ артындан, запт этильген шеэрлерде арбий хызметке алынгъан данъгъалакълар келип чыкъты. Олар къыпчакълар ташлап кеткен чадырларнынъ кенъ даиресини корьдилер. Чокъусынынъ ичинде килим ве кийизлер, богъдай чуваллары бар эди, атешлердеки куль де даа сувмагъан.
- Хаджи Гирайнынъ ордусы бу ерден къачкъан, оларны къаерден алайыкъ? Бу сыджакъта олюм артындан даа не къадар вакъыт кетеджекмиз? – деди аскерлер. 
Сераскер Карлонынъ буюк арбий теджрибеси бар эди – о, бутюн аятыны дженклерде кечирди, эгер файда олса, эр ким ичюн курешти. О, къыпчакълар ташлап кеткен малгъа къуванмады, онынъ къолуна Хаджи Гирайнынъ озю тюшмек керек эди. Карло, токътамагъа эмир эткенине бакъмадан, дженкке азырлыкъ корьмекни ве аскерлерге зырхларыны киймеге буюрды. Этрафны козетмек ичюн джасусларны ёллады. Сонъ, малгъа пек авес олгъан, сабырсыз данъгъалакъларгъа, кучюни ёкъ эткен къыпчакъларны тез арада къолгъа алмакъ ичюн кетмеге разылыкъ берди. 
Бираздан сонъ олардан хаберджи кельди:
- Къыпчакълар пек якъын! Олар мындалар! Байырлар устюнде оларнынъ джасуслары корюне. Бизни корьгенинен, сакъландылар. Шимди не япайыкъ? 
Сераскер янъы атны талап этти. Аскерлер эгерленген атны алып кельдилер. Карло аткъа минди ве онынъ топлангъан кучюни тутып, койге таба ёл алды. Аскерлерге, атларына сув берип, сафкъа тизильмекни буюрды. О, душмандан ич бир айнеджиликни беклемей эди. Озьлерининъ зайыфлыгъы себебинден олар дженктен къача, деп тюшюнди ве шунынъ ичюн деръал артындан етип, оларны ёкъ этмеге эмир этти.  
Парылдагъан челик башлыгъы, узун къылычы ве къавий зырхына коре, дженевизлилернинъ башлыгъы Карло Ломеллино дженк хавфлыгъыны бегенген, душманны озю къыдыргъан ве чокъ урушларда гъалебе къазангъан сераскер эди. 
Карло Чурюк Сув озенининъ ялысына якъынлашып, атларына сув берген аскерлерини бекледи. Ве сонъ:
- Эвлия Георгий бизге ярдым этсин! Ич кимсени аджыманъыз! – деп къычырды.  
Бутюн аскерлер атларыны чаптырды. Шимди къызгъын уруш оладжакъ деп, мызракъларыны азырладылар. Оларнынъ алдында бир тегизлик корюнди, о ерде данъгъалакълар къара тоз булутлары ичинде къамачавгъа алынып, къыпчакъ къылычлары астында къалгъанлар.
Карло сол тарафкъа бурулып, тёпеликлерни кесип чыкъмагъа къарар этти. О, озь аскерлеринен байыр устюне котерильди ве корьген шейинден айретте къалды.  
Тюзлюкте тазе къыпчакъ ордусынынъ сыкъ-сыкъ сафлары корюнди. Атлылар дешетли сюкюнетте туралар. Демир башлыкълары, йылтыравукъ зырхлары, къолларында къыйыш къылычлары дженкке азырлыкъны косьтере. Сыра артындан сыра, олар не къадар экен? Бир, эки, учь, бельки беш бинъдир. 
Хаджи Гирайнынъ эсас кучьлери мында экен. Ёл бою уджюм эткен ве тез-тез чекильген аз сайылы атлылар исе, онынъ тузагъыдыр.
Бойледже, Карло, дженкке азыр олгъан къыпчакъларнынъ къыйыш къылычлары астына озь садыкъ аскерлерини алып кельди. Чыкъыш ёлу, къуртулыш къаерде? Насыл этип вакъытны созмакъ, узун ёл бою созулгъан бутюн дженевиз аскерлерини хабердар этмек ве топламакъ? Карлонынъ ордусы Хаджи Гирайнынъ ордусындан буюк эди. Амма дженевизлилер тертипсиз. Эр бир бинъбашы озь аскерлеринен озю кете. Оларны тертипке чезмек ичюн даа бир кунь керек. Амма вакъыт ёкъ.    
Шимди Хаджи Гирай огге атылып, уджюм этеджек ве душманнынъ сафларыны авдараджакъ. Къырымлылар къылычларыны котерип, уджюм этмеге азырланалар. Оларнынъ арекетини козеткен дженевизлилернинъ юреклери титреп башлады.
Бир зынджырнен багълы киби къыпчакъ ордусы якъынлаша. Боруларнынъ сеслери эп янъгъырай эди. Данъгъалакълар акълыны ёкъ эткен тавшанлар киби къачмагъа тырыша. Дженевизлилер исе, агъыр арабаларыны даире шеклинде ерлештрип, оларнынъ артында сакъланалар. 
Хаджи Гирай биринджи даире янында токътамайып, душманнынъ артта къалгъан къысмына атылды. Дженевизлилернинъ бир къысмы арабаларыны къалдырып, озенге таба къачалар. Базылары, къолуна балталарыны алып, джаныны паалыджа сатмагъа арекет этелер. 
Карло Ломеллино озь бинъбашыларынен алякъаны джойды ве не япмакъны бильмей эди. Козьлерини кокке тикип:
- Демек, бизим олюмимиз мында экен! – деди. 

Бешинджи баб

Хаджи Гирайнынъ даа бир буюк гъалебеси. 

Кенъ къуру тегизлик устюнде тоз булутлары котерильген ерде адамлар къылычкъа бериле, аскерсиз атлар чапмакъта, яралыларнынъ инъильтилери, гъазап фигъанлары, давул ве бору сеслери эшитиле. Хаджи Гирай тёпеликте, юз аскернинъ арасында тура. 
Хаберджилер бир-бир артындан келип, аскерлеримиз эр ерде гъалебе къазана, душман озенге таба чекиле, амма дженк этмекни девам эткени акъкъында айталар.  
- Чакаллар! Эписи ёкъ олсун! – деди Хаджи. 
Дженевизлилернинъ ордусы арабалар артында сакъланып, урушкъаныны корьген Хаджи Гирай, аскерлерини оларгъа къаршы ёллады ве:
- Арабаларны авдарынъыз! Этрафларындаки чёльде отны якъынъыз! – деп буюрды.
Къыпчакълар окъ ве мызракъларны ата-ата, ахыр-сонъу къуру отны якътылар. Хаджи Гирай буюргъаны киби, аскерлер атларындан тюшип, арабалар устюне чыкъа ве къыйыш къылычларынен имаеджилернинъ башларыны кесе. Дженевизлилер оларны узун саплы балта, къылыч ве мызракъларнен къаршылады.
Уйлеге якъын Хаджи Гирай алдына бир эсирни кетирмеге буюрды ве онъа:
- Озь агъа-къардашларынъа барып, къылыч ве балталарыны ташламагъа къандыр. Эвлерине къайтсынлар, биз оларны урмамыз, бу ишни беджерсенъ, сени де азат этермиз, - деди. 
Эсир кетти, бир аскер онынъ артындан, бойнуна багълы йипнинъ уджуны тутып барды. О, арабалардан бир къач адым авлакъта токътады ве:
- Манъа оларнынъ ханы, энди бошуна дженк этменъиз, демеге эмир этти. Онъа бойсунсанъаз, сизни дёрт тарафкъа йибереджек. Шунынъ ичюн, балталарынъызны ташлап кетинъиз, - деди.
Базы дженкчилер разы олмагъанына бакъмадан, Карло Ломеллино аскерлерге силяларыны ташлап, чыкъмагъа буюрды. Башлыкънынъ эмирини беджерип, дженевизлилер силясыны бир обагъа ташлап, бир-бир артындан чыкъып кеттилер. 
Чурюк Сув саилинде Хаджи Гирай, узакълашкъан къара къайыкъкъа бакъты. Онда Карло Ломеллинонынъ къызыл ягъмурлыгъы корюнди. Акъшам кунеш нурлары астында онынъ алтын башлыгъы парылдай, озю исе, ташлап кеткен «явуз ялыгъа» бакъмай. Карло арт тарафкъа отурып, къайыкъ артындан ялдап кетеяткъан атына тикилип бакъа эди. 
1434 сенеси июль айынынъ 13-де тынчлыкъ шартнамеси тизильди, онынъ шартларына коре дженевизлилер Хаджи Гирайны Къырым ханы деп таныдылар ве эсирге алынгъан аскерлерини къайтармакъ ичюн онъа буюк микъдарда тёлев яптылар. 

ОНУНДЖЫ КЪЫСЫМ

Биринджи баб

1434 сенеси Хаджи Гирай дженевизлилерни тар-мар эткен сонъ Къыркъ Ер шеэрине къайтты. 

Чурюк Сув озени ялысында, юксек тёпеликте Хаджи Гирай озюнинъ бинъбашы ве юзбашыларыны тантаналы ибадетке топлады. Бунынъ тешеббюсчиси Къырым шеэрининъ имамы эди. О, дуа окъуды ве гъалебе ичюн Аллагъа шукюр этти.
Байыр этрафындаки тегизликте бинълердже къырымлы дженкчилери ерлешти. Олар атеш якъып, къой соя эдилер.
Аскерлер дженевиз арабаларындан къопарылгъан тахталарны кетирип, узун масалар шеклинде ерге тёшедилер. Бу масалар къаршысында башлыкълар отурды. Олар шербет мешребелерини котерип, къыпчакъларнынъ имаеджиси олгъан Аллагъа шукюр эте ве енъильмез Хаджи Гирай ханны шуретлейлер. Бираздан сонъ аскерлернинъ йырлары эшитильди:
«Къаледен къалеге шахин учурдым,
Ах иле, вах иле омрюм кечирдим…»
Шу арада Тегене Ширин бей еринден турып, къолуны котерди. 
- Улу ханымыз Хаджи Гирай эр шейни алдындан коре! Мен оны Къырым тахтына чагъыргъанымда, ханым, менден насыл ярдымны къабул этерсинъ? – деп сорадым. О, козюме бакъып, энъ яхшысы, дженк куню арбий ярдымдыр, деп джевап берди, - деди. 
- Догъру, догъру! – деп къычырды башлыкълар.
- Бизим къаршымызда даа енъильмеген дженевиз ордусы турды. Олар халкъымызны тиз чёктирмеге истедилер. Джесюр ханымыз исе, дженк башланмаздан эвель бу ерге кельди ве уруш мейданыны огренди. О, Къырым бейлерини бирлештирди ве къыскъа муддет ичинде, чокълукъта олгъан душманны магълюбиетке огъратты, - деп девам этти Ширин бей.
- Яшасын, Хаджи Гирай хан! – деп къычырды аскерлер.
Тегене Ширин бей девам этти: 
- Шимди дженевизлилер де Хаджи Гирайны екяне Къырым ханы, деп таныдылар!
- Яшасын, Къырым ханы Хаджи Гирай! – деп къычырды аскерлер.
Хаджи Гирайнынъ янына бир хаберджи кельди ве тиз чёкип, муурьленген мешин бургъуны узатты. Онынъ ичинде мектюп бар эди. Хаджи мум муурьни сындырып, мектюпни кятипке берди. Кятип мектюпни ачып, окъуды ве хангъа къыскъадан тариф этти.
Хаджи Гирай еринден турып:
- Бизим союмыз ве буюк тарафдарымыз, Джанике ханымдан мектюп алдыкъ! Урьмет или динъленъиз! – деди.
Эписи башлыкълар бирден турдылар. Буны корьген аскерлер де еринден турды. Хаджи Гирай девам этип:
- Севимли Джаникемиз бойле язгъан: «Екяне ве енъильмез ханым! Сенинъ буюк гъалебенъ юрегимни ойнатты! Алла коклерде, ханымыз исе, Алланынъ ердеки къудретидир! – деди.  
Хаджи Гирай этрафта тургъан аскерлерини козьден кечирди ве къолуны котерди. 
- Энди мени динъленъиз! 
Эписи аскерлер нефесини тутып, козьлерини хангъа тиктилер.
- Бугунь биз шенъленеджекмиз, ярын исе, кунеш догъгъанынен эпимиз эвлеримизге къайтаджакъмыз! Ич кимсе кеч къалмасын! – деди.
Дженкчилер къувана-къувана ерлерине отурып, байрамны девам эттилер. Эртеси куню танъда дуа окъулгъан сонъ атларына минип, ёлгъа чыкътылар. Ордунынъ артындан кеткен арабаларда яралы аскерлер ве гъанимет ерлештирильди. Чёль устюнде кене тоз булутлары котерильди.
Ордунынъ башында Хаджи Гирай хан кете. Онынъ торбасында Карло Ломеллинонынъ челиктен япылгъан ве алтыннен безетильген башлыгъы бар эди. Къырым чёллери дженевизлилернинъ дешетли ордусындан азат этильди. Олар насыл кельген олса, шу тарзда да гъайып олды.

Экинджи баб

Хаджи Гирай хан дженевизлилерни тар-мар эткен сонъ, озь пайтахтыны Къыркъ Ер шеэрине кечирмеге истеди. 

Хаджи Гирайнынъ ордусы токътамайып, кенъ акъым киби дженюпке ёл алды. Кунеш алтын къапусыны ачты ве козь къамаштыргъан алевли коктен, атлылар кеткен кенъ тегизликке бакъа. Мемнюн ве шенъ аскерлер, чёль ёллары киби сынъырсыз йырларыны йырлайлар. Оларнынъ атлары ёл кенарында оськен отларгъа бакъып кете.
Яз ельчиги чёльнинъ къокъуларыны алып келип, этрафкъа даркъата. Узакъта дагълар корюне башлады, оларнынъ арасында гольнинъ сувлары йылтырай. Сув устюнде папийлер, кумюш ренкли акъкъушлар ве кийик къазлар ялдай.
Юзбашылар токътамагъа эмир этип, бири-биринен узакълаша ве яхшы ерлерини сайлайлар. Эр бир аскер башта атына ем берип, сонъ озь ашыны ашай. Ордунынъ артындан кельген сюрюлерде Хаджи Гирайнынъ севимли аты, къар киби акъ айгъыр бар эди. Дженк вакътында аты яраланмасын, деп хан оны къорчаламагъа буюрды. Къыпчакъ чобанлары Хаджи Гирайнынъ эмирини беджердилер. 
Укюмдар сыджакъ къанлы айгъырына отурды ве юз аскерининъ башында голь ялысында азырлангъан ерге ёл алды. Анда, хан ичюн ешиль чадыр ерлештирильген эди. Онынъ янында бейлернинъ чадырлары да пейда олды. Хаджи Гирай, озь чадырына кирип, шербет ичмеге истеди.
Ханнынъ чадыры огюнде Джанике ханымнынъ огълан къардашы Къадыр-Берди ве огълу Нуреддин туралар. Къадыр-Берди алтын йиплернен безетильген йипек урбада, башына кок къалпагъыны кийген. Яш Нуреддин бейнинъ алтын къушагъы ве Шам къылычы козьге чарпына эди. 
Хаджи Гирай экисине козь ташлап, кулюмсиреди ве чадыр алдында токътады. Онынъ артындан, Къырым шеэринден кельген энъ яхшы мимар ве къуруджылар кельди.
Хаджи Гирай оларгъа:
- Мен сизни буюк къуруджылар, деп чагъырдым. Чадырымнынъ огюнде тургъан бейлернен берабер, аскерлеримиз джесарет косьтерген ерге, Къыркъ-Ер шеэрине бараджакъсыз. О ерде, дагълар арасында буюк бир кермен къураджакъмыз. Сиз эвельден барып, аскерлеримиз ичюн тегиз ер тапынъыз. Меним сарайымны къурмагъа мумкюн олгъан ерни де тапынъыз. Андан бутюн этрафтаки ёллар корюнсин, атларымыз бегенген отлакълар да якъын ерде ешерсин. Сарай ачыкъ ерде олмасын, душман аскерлерининъ окълары онъа етмесин. Шунынъ ичюн, кермен диварлары юксек олсун, - деди.
- Биз динълеймиз ве итаат этермиз, - деп джевап берди мимар.  
- Меним сарайым Къырымнынъ юреги ве башы оладжакъ. Буйрукъларым, тез окълар киби, бутюн мемлекетлерге учып кетеджек. Девлетимизнинъ бейлерини тайин этип, халкъымызнынъ ниетлерини беджереджегим. Юртумыз сербест ве берекетли оладжакъ. О вакъытта бабам манъа эманет эткен васиети ерине келеджек! – деди Хаджи Гирай.  
- Динълейим ве итаат этем, - деп текрарлады мимар.
- Ойле де олсун! Янъы сарайнынъ дамындан юртумызны козетип, оны къудретли къолунъызнен тутарсыз! – деди къуруджылар.
Хаджи Гирай, четте тургъан Нуреддинге бакъып:
- Сен, къуруджыларны имае эткен юз аскернинъ башы оладжакъсынъ. Сарай къуруладжакъ ерни тапып, биринджи къаравул къуллеси тикленильген сонъ, манъа хаберджини ёлла, озюм де барып бакъарым. Сарай дюнья табагъы устюнде къурулгъан бутюн сарайлардан яхшы олмакъ керек, - деди.
- Анъладым ве итаат этем, - деди Нуреддин.
- Бугунь ёлгъа чыкъынъыз! – деп къошты Хаджи Гирай ве чадыргъа кирди. Ондан сонъ Къадыр-Берди ве кятип Али кечтилер.
- Бельки сизде насылдыр истеклер бардыр? Оларны манъа айтынъыз, - деди хан. 
- Меним бир риджам бар. Сиз ичюн бунынъ эмиети ёкъ. Аскерлеринъиз арасында бир къарт бар. О, сизнен берабер тап Лида шеэринден кельди. Эгер оны догъгъан коюндеки эвине къайтарсанъыз, къальбим тынчланыр эди, - деди кятип.
- О къартнынъ ады не? Оны къаерден тапмакъ мумкюн?
- Улу ханым, сен джумерт укюмдарсынъ! Онъа дёрт ат берип, эвине къайтмакъны буюрса. Шу къартнынъ ады Бектемир. 
Хаджи Гирай кулюмсиреп: 
- Мен къарт аскерге бир деве, дёрт ат ве бир араба бермекни буюрам. О, дженкте къазангъан бутюн гъаниметини эвине алып кетсин, - деди.
- Дикъкъат ве итаат! Улу ханымызнынъ буйругъы биз ичюн эмирдир! – деди Къадыр-Берди!

Учюнджи баб

Хаджи Гирай хан дженевизлилерни тар-мар эткен сонъ, Къырым халкъы сербест ве яхшы аяткъа умют багълады. 

Къарт аскер Бектемир озь эвине къайтмагъа истеген яралы къыпчакъларнен берабер ордуны терк этти. Олар Хаджи Гирай кельген ёлдан къайттылар ве дёрт куньден сонъ койлерине барып чыкътылар.
Койнинъ къадынлары ве къомшу кой сакинлери чокъ вакъыттан берли дженктен къайткъан сой-сопларыны беклей эдилер. Бектемир къартнынъ апайы да умют беслеп, оларнынъ арасында тура эди. Олар якъынлашкъан атлыларнынъ кунеште къараргъан юзьлерине дикъкъатнен бакъалар. 
Юксек бойлу сары деве ашыкъмайып, кучюк эвчикнинъ янында токътады. Онынъ артындан, килимлернен юкленген дёрт ат кельди. Девенинъ аркъасында, башына тёгерек къара къалпакъ кийген, белли олмагъан бир мемлекетнинъ эльчисине ошагъан бир адам отура эди. 
Къартанай къолларыны котерип, яйгъара башлады. Онынъ сесини эшиткен къомшулар чапып кельдилер. Эписи, дёрт ат ве девенинъ аркъаларына юкленген гъаниметке шаштылар.
Бектемир къарт деведен ерге тюшип, тантаналы сеснен:
- Апай, дженкте гъалебе къазанып кельген акъайынъны къаршыла! – деди. 
Къомшу къадынлар битайны къолтукълап, эв ичине алып кирдилер. Акъшам исе, козьайдын емегинден сонъ Бектемир къарт эвининъ къапусы алдына чыкъып отурды. Койлюлер онынъ этрафында топлашып, узакъ мемлекетлерде яшагъан халкълар ве Гъыяс-эд-Дин ханнынъ огълу, Къырым ханлыгъынынъ эсасчысы, биринджи хан Хаджи I Гирай акъкъында икяелерини меракънен динълей эдилер…





