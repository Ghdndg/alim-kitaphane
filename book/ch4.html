<h1>Дёртюнджи Баб</h1>

<p>Хаджи Гирай, ихтимал, Буюк Литва девлетининъ шеэрлеринден бири олгъан Лида шеэринде дюньягъа кельген, онынъ къорантасы Къырымдаки агъыр вазиет аркъалы сюргюнликте яшай эди. Онынъ баба-деделери арасында Алтын Орду Къырым улусынынъ эмирлери бар эди.</p>

<p>Лида шеэрини зиярет эткен сонъ, кятип Али эки кунь девамында тар ёл бою дженюпке таба кете. Буюк Литванынъ топракъларында къыркъ бинъден зияде къырымлы ерлешкен олса да, оны тувгъан юрту чагъыра эди.</p>

<p>Аты ашыкъмайып адым ата, даа бутюнлей озюне кельмеген хаста да онынъ пешинден келе. Башына тюшкен мусибетлерге бакъмайып, Тегене Ширин бей озь вазифесини беджерди. Онынъ макъсады Буюк Литвагъа келип, Хаджи Гирайны Къырым тахтыны къабул этмеге чагъырмакъта эди. Ширин ве Аргъын бейлери онъа къол тутмагъа сёз бердилер.</p>

<p>Кятип йырлай-йырлай, узакъларгъа бакъа, чюнки орманлыкъ манзарасы ерине пейда олгъан чёль онынъ юрегини къыздыра эди. Бир къач куньден сонъ кенъ чёль ёлу ташлы тёпеликлерге алып кельди. О ерден къой сюрюлери ве ешиль тарлалар корюнди. Сийрек чалылар арасында дамлары тегиз эвлер, къара тютюн чыкъкъан баджалар ве кучюк къалелерге ошагъан, зенгин ногъайларнынъ эвлери, Къырымгъа якъынлашкъанларыны беян этти.</p>

<p>Чёль ичинде дагъылгъан койлернинъ меркези буюк мызракъкъа ошагъан минареден анълашыла. Адет узьре, джами янында мектеп бинасы да ола эди.</p>

<p>Буюк килимлер киби, янъы чыкъкъан богъдай филислери тарлаларны яраштыра эди. Ашлыкъларнынъ оськенини козеткен койлюлер, тарла этрафында юре.</p>

<p>Кятип бир тёпеликте токътады.</p>

<p>- Бу ер дженнет олмакъ ичюн яратылгъан, амма шимди азап ве козьяш вадийине айланды, - деди о.</p>

<p>- Бир къач йыл эвельси бойле баарьнинъ къанлы куньлеринде, къоркъудан къалтырап, артыма бакъа-бакъа, джинаетчи киби бу ерден къачтым, чюнки Улу-Мухаммеднинъ аскерлери Къырымда догъаяткъан миллий рухны ат туякъларынен таптап кечтилер.</p>

<p>- Адым ат, Беяз, якъында биз пайтахтымызнынъ, зенгин ве дюльбер шеэримизнинъ араба къапусы алдында геджелермиз. Дюньянынъ энъ къудретли ве энъ дешетли падишасы мында укюмдарлыкъ япа.</p>

<p>Кятип ёлуны девам этти. Ёлда буюк, узун бойнузлы огюзлер екильген арабалар, пияде ёлджулар, безетильген атлар устюнде атлылар, арыкъ эшеклерни айдагъан, кунештен къараргъан койлюлер сыкъ-сыкъ расткеле башлады; эр тарафтан сыгъыр ве къойларнынъ сеслери, айдавджыларнынъ сёгюшлери эшитиле эди.</p>

<p>Шеэрге якъынлашкъанда кятипни узун акъ таякълары олгъан адамлар сарып алды.</p>

<p>- Сен кимсинъ? Урбаларынъ фукъаре олгъанына бакъмадан, яхшы атынъ бар, къатырны да ташыйсынъ. Акимге барайыкъ, о санъа олюм джезасыны берер.</p>

<p>Кятипни юксек таш диварнен къапалгъан азбаргъа алып кетирдилер. Кенъ килим тёшельген софада аякъларыны хачлап, ёлакълы джуббе кийген арыкъ бир къарт отура эди. Башында къара къалпакъ, сакъалы таралгъан, серт, кескин бакъышы ве ашыкъмайып япылгъан арекетлери, онъа якъынлашкъанларнынъ эписинде къоркъу уяндыра ве олар баш эге эдилер.</p>

<p>Онынъ янында эгилип, къолунда къамыш къалем туткъан яш хызметчи буйрукъ беклеп отура.</p>

<p>- Сен кимсинъ? – деп сорады аким.</p>

<p>- Меним адым Али, Къырымлы кятип олам. Узакъ ёлларда юрем ве козюм корьген адиселерни дефтериме язып алам, - деди кятип Али.</p>

<p>Къарт онъа инанмады ве къашларыны котерип, кятипке тикильди.</p>

<p>- Я бу къатырнынъ аркъасындаки хаста ким? Онынъ урбалары, зенгин олгъаныны къайд эте. О, иманлы я да кяфирми? Айткъанларына коре, сен оны яралап, талагъансынъ ве бутюн мал-мулькюни саткъансынъ. Бу лаф догърумы?</p>

<p>Кятип къолларыны кокке котерди.</p>

<p>- Сен, эр шейни корьген Аллам, меним екяне къорчалайыджым! Мен, ялан ошеклерден гъайры ич бир шейнен огърашмагъан адамларгъа шашам! Ишлерим ве къайгъыларым оны меракъландырмай.</p>

<p>Аким ишарет пармагъыны серт бакъышнен котерип, яваштан айтты:</p>

<p>- Мени алдатма, бу хаста акъкъында нени билесинъ?</p>

<p>Али, тар-мар этильген керванны тапкъаны ве яралыны къуртармакъ ичюн япкъан арекетлери акъкъында айтып берди.</p>

<p>Къарт акъ сакъалыны къолунен сыйпады ве:</p>

<p>- Бельки бу яралы пек буюк адам ве онынъ къолу кунешке етедир? Мен оны озюм бакъарым, - деди.</p>

<p>Аякъларыны къадифе папучларгъа сокъып, софадан тюшти ве къатыр тургъан ерге барды. Онынъ этрафында хызметчилери топлашты ве бир-бирини итеклеп акимнинъ янында турдылар.</p>

<p>- Биз бу хаста адамны билемиз. О, Тегене Ширин бейге ошай. Мына, къатырнынъ янбашында онынъ тамгъасы басылгъан. Эки-учь юз къатыр ве девелерден ибарет Ширин бейнинъ керванлары Къырымдан Булгъаргъа ве мукъаддес Шамгъа биле бара, - деди олар.</p>

<p>Аким хызметчилерини динълеп, индемеди, сонъ дудакъларыны чайнап, къарарыны илян этти, янындаки хызметчиси исе оны бирден язып алды.</p>

<p>- Бильгили ве ишанчлы адамлар хастаны Къырымлы Тегене Ширин бей, деп илян эткенлери себебинден, мен оны къатырдан тюшюрип, эвиме алып бармакъ ве экимни чагъырмакъны буюрам, о, озь отларынен оны тедавийлесин. Яралы адамгъа ярдым этип, хайырлы иш япкъан кятип озь ёлуны девам этсин, къуртарылгъан бей сонъ онъа мукяфатыны береджек. Къатыр кятипнинъ олмагъаны ичюн, шорбаджысы тедавийленгедже менде къалсын. Кятипнинъ аты, укюмни илян этип, муурьни баскъанымыз ичюн, бизде къаладжакъ. Яздынъмы? – деп, аким ярдымджысына бакъты.</p>

<p>- Эльбетте, эфендим, - деди о.</p>

<p>Аким:</p>

<p>- Окъумыш йигит, озь адымдан санъа бир кумюш берем, - деп къошты.</p>

<p>Али, узатылгъан кумюш акъчаны алып, дудакъларына тийдирди.</p>

<p>- Сенинъ икметинъ сынъырсыз, эй укюмдар, акъикъат даркъатыджы. Сен мени, хаста ичюн къасеветимден, аркъасына мингеним шарт олмагъан, амма аш бермеге шарт олгъан атымдан ве къатырдан азат эттинъ. Энди мен, инсанлардан энъ эмиетсиз олып, енгиль капикке ошап, инсафлынынъ къолундан, кёр тиленджининъ чанагъына тюшкен киби олдым. Эйилигинъ акъ сакъалынъа ошагъан олса, бу кумюш пара алтынгъа чевирилир, - деди о.</p>

<p>Сонъ, акъчасыны джебине къойып:</p>

<p>- Керчектен айтам, урьметли башлыкъ, аягъынъ баскъан ерде ич бир вакъыт берекетсизлик олмаз, - деди.</p>

<p>Али, лафыны битирип, къыбырдамайып тура эди. Аким ве онынъ этрафындакилер индемейип, де бир-бирине, де кятипнинъ джебине бакъып къалдылар.</p>

<p>- Башымны айландырма, мен санъа бир кумюш бердим, оны ал да ёкъ ол, - деди аким.</p>

<p>Али атынынъ янына барып, озь торбасыны алды, омузына асты ве артына бакъмайып:</p>

<blockquote>
<p>Бурма киби ёллардан<br>
Бурулып кельдик яр, яр.<br>
Сырма мыйыкъ бабайдан<br>
……….. яр, яр, яр...</p>
</blockquote>

<p>- йырлай-йырлай азбардан чыкъып кетти.</p>