<h1>Бириндже Къысым - Бириндже Баб</h1>

<p>Хаджи́ I Гира́й (Меле́к) (тахминен 1397 – 1466 сс.) – Къырым ханлыгъы ве Гирай сюлялесининъ эсасчысы.</p>

<p>Хаджи Гирай Лида шеэри этрафындаки орманда авджылыкъ япа. Юз атлы онынъ изинден къалмайып, ашыкъа эдилер. Олар къыралнынъ гизли буйругъыны беджере – Хаджи Литва сынъырларындан чыкъып кетмесин, деп оны козетелер. Атлылар орман ичинде ярым даире шеклинде кетип, сыгъынларны ачыкъ тёпеликлерге таба айдай, о ерде хызметчилер эвельден акъ тюсте бир чадыр къойып, авнынъ иштиракчилери ичюн зияфет азырлай эдилер.</p>

<p>Баарь биринджи сийрек чечеклерини тереклер астында дагъытты ве къарнынъ къалымтылары кунеште тез-тез ирип башлады. Амма акъшамгъа якъын кок бирден къарарды, шимальден сувукъ ель эсти ве къар бораны эр шейни айландыра башлады.</p>

<p>Хаджи яралы сыгъынны къувалап, издешлеринден узакълашты. О, айваннынъ топаллагъаныны ве этрафына бакъып, къулакъларыны тиклегенини корьди. Ав якъын эди, амма сыгъын сонъки кучьини топлады ве къыйыш бойнузларыны силькип, кене орман ичине чапты. Инат ве ачувлы хан да копюк баскъан айгъырыны къамчылап, козьлерини сыгъыннынъ къуйругъындан айырмай эди.</p>

<p>Ниает, Хаджи бир къолайлы чаре тапып, окъуны атты ве сыгъынны авдарып, атнынъ аркъасына юкледи. Шу арада боран кучьлешти, къар сокъакъларны къапатты. Хаджи ёлуны джойгъаныны ве боран токътамаса, белягъа огърайджагъыны анълады. Атыны етеклеп, ельге къаршы кетти. Гедже якъынлаша эди. Хан ягъмурлыгъыны ачып, атыны къапатты ве яры-ярыгъа къар тюбюнде къалып, бутюн гедже о ерде отурды.</p>

<p>Саба, кунеш чыкъкъанынен ель тынды. Къар ирип башлады, тереклер арасындан сув акъты. Хаджи этрафына бакъып, къаравул къуллесини корьди – пытакълардан ясалгъан бир тёпелик; о, денъиз киби буюк ормандан кечкен ёлны косьтере эди. Хан онъа бакъып, ёлгъа чыкъты. Орман арасындаки аланчыкъта бир фукъаре эвчиги корюнди.</p>

<p>Копеклернинъ ачувлы авулдысы эвден къарт орманджыны чагъырды. О, елькесине атылгъан эчки тонуны тутып, атлынынъ янына барды ве мусафирченликнен башыны эгди.</p>

<p>- Dzień dobry, эгер меним эвим санъа фукъаре олып корюнмесе, хош кельдинъ, урьметли шахзаде! – деди къарт. Оны, атлынынъ къалын йипектен тикильген мор тюсте штаны ве эсасен къыраллар минген, дюльбер айгъыры айретте къалдырды.</p>

<p>- Селям алейкум! Сизде арпа бармы? Мен эки фиятыны тёлерим. Бу ерлерде отьмек акъчадан паалы, - деди Хаджи.</p>

<p>- Урьметли мусафир ичюн истеген шейи тапылыр, атынъ арпа ерине богъдайнен бакъылыр…</p>

<p>Эв ичинден эль дегирменининъ давушы эшитильди, анда бир къадын богъдай чеке эди.</p>

<p>- Эй, чыкъ мында! Атны ал!</p>

<p>Эвден, табанларынадже узун кольмекте бир къыз, башындаки явлугъынен бираз бетини къапатып, чыкъты. Атны къабул этип, алып кетти.</p>

<p>Хан эвнинъ ичине кирди, оджакъта къатранлы одунларнынъ алеви тютеп, оданынъ ичини къыздыра эди. Бир адам кийиз ятакъта дивар янында чалкъа тюшип ята. Онынъ куль ренкинде къансыз чырайы ве кокрегине къоюлгъан къоллары, джан бермеге азырлангъаны акъкъында хабер эте эдилер. Агъыр нефес алувы, онынъ аяты бу кучю кесильген беденде умютсизликнен курешкенини косьтере.</p>

<p>Хастанынъ янында, кятипнинъ бельгиси олгъан, узун къალпакълы адам отура. Онынъ устюнде чокъ ренкли ямалары олгъан кенъ ягъмурлыгъы бар эди.</p>

<p>- Селям алейкум! – деди Хаджи ве хастанынъ янындаки кийиз устюне отурды.</p>

<p>Узун кольмекте къыз ханнынъ янына чапып барды ве онынъ ешиль чызмаларыны чыкъарды. Хаджи, къыйыш къылычы асылгъан къушагъыны чезип, янына къойды.</p>

<p>- Сен кимсинъ? Урбанъа коре, узакъ ерлерден кельгенсинъ. Ватанынъ къаерде ве къайда кетесинъ? – деп сорады кятиптен.</p>

<p>- Мен дюнья юзюнде ялан денъизи ичинден акъикъат адасыны къыдырам. Адым Али, манъа даа Къырымлы дейлер, чюнки Къырым шеэринде дюньягъа кельдим, окъудым ве буюдим. Энъ кямиль, мераметли ве икметли адамлар меним оджаларым эди. Чокъ фенлерни огрендим, арап, тюрк, фарс ве къадимий тюркий тильде язылгъан эфсанелерни окъудым. Амма шимди юртумызда даркъалгъан акъсызлыкъ ве гуналар астындан бу сувукъ мемлекетке къачмагъа меджбур олдым.</p>

<p>Хаджи онъа инанмайып, къашларыны котерди.</p>

<p>- Я шимди къайда кетесинъ?</p>

<p>- Мен беш денъиз арасында яткъан ернинъ тегиз табагъы устюнде юрем ве сынъырсыз ынтылувлар атешинде янгъан адамларны къыдырам. Бойле акъикъий ве инсафлы къараманны тапып, онъа бель букмеге истейим. Шимди Лида шеэрине ёл алдым, чюнки анда, айткъанларына коре, Къырымнынъ ве бутюн тюрк дюньясынынъ келеджеги булуна.</p>

<p>- Сен дженк мейданында къылычнынъ уджунен озь такъдирини язгъан къараманларны къыдырасынъмы? – деди Хаджи ве тюшюнджеге далды.</p>

<p>- Я къараманнынъ ишлерини бойле атешин сатырларнен тасвирлеп олурсынъмы? О вакъытта йигитлер ве къызлар сенинъ йырларынъни айтаджакъ, джесюр батырлар душмангъа къаршы чыкъкъанда оларны текрарлайджакъ, къартлар мезаргъа сонъки адымыны аткъанда хатырлайджакъ.</p>

<p>Кятип онъа джевап берип:</p>

<p>- Бириси зенгин, башкъасы улу олса да, мен олардан зияде сёз билем. Бириси дюньяны басып алса да, мен оджакъ янында топлангъанларгъа айтам…, - деди.</p>

<p>Шу арада эвнинъ саиби хан авлагъан сыгъынны кетирди. Онынъ териси сыдырылгъан ве ичи темизленген эди.</p>

<p>- Szanowny Panie, разы олсанъ, къадынлар бир кесек эт алып, санъа аш пиширсинлер, - деди о.</p>

<p>- Эписини алынъыз, ашанъыз! – деп джевап берди Хаджи, мен къыралнынъ авджысы дегилим, мен озюм ханым ве ханнынъ огълу олам, ав этини саибине бермеге меджбур дегилим.</p>

<p>О, къынындан тар къамасыны чыкъарды, сыгъыннынъ аркъа къысмындан бир къач индже эт парчасыны кесип алды ве оджакънынъ атешинде къавура башлады.</p>

<p>Эв саиби сыгъын этини къадынгъа берип, мусафирнинъ янына отурды. Сакъалыны сыйпап, адет узьре узакътан кельген мусафирлерге берильген суаллерни берди:</p>

<p>- Сагълыгъынъ яхшымы? Къызындынъмы? Ананъ-бабанъ сагъмы?</p>

<p>Хан да бу адетке коре, бир къач шейни сорады ве сонъунда:</p>

<p>- Меним сёзлерим акъаретли олып корюнмесин: бу эвнинъ саиби ким, ве мен шимди къаердем? – деп сорады.</p>

<p>- Эвимни, Лида шеэрине алып баргъан буюк керван ёлундан бу орман айыра, мени исе эписи орманджы Якубас, деп адландыралар.</p>

<p>Эвнинъ дивары артында копекнинъ авулдагъаны эшитильди. Якъынлашкъан атнынъ адымлары токътады ве кучьлю сес:</p>

<p>- Эвде ким бар? Манъа джевап бер, орманджы Якубас! – деп янъгъырады.</p>