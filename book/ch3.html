<h1>Учюнджи Баб</h1>

<p>О вакъытта Буюк Литванынъ озюнде эки догъмуш Свидригайло ве Сигизмунд арасында тахт ичюн шиддетли ве къанлы ракъиплик юзь бере эди.</p>

<p>Къарт еринден турып тышарыгъа чыкъты. Азбарда айтылгъан лафлар оданынъ ичинде зорнен эшитиле эди.</p>

<p>- Озь эвинъде эджнебийлерни къабул этесинъми? – деп, ачувнен фысылдады атлы.</p>

<p>- Шорбаджым, мен озюм де эджнебийим, бельки унуткъандырсынъ, - деди къарт.</p>

<p>- Сени яхшы билем, онынъ исе гъалиба олюм вакъты кельгендир.</p>

<p>- Олар меним мусафирлерим. Джанларыны агъыртма. Я бу янъы беш къулны къайдан алдынъ?</p>

<p>- Бу теджрибели усталар: бакъырджы ве силя усталары. Керваннен кельдилер. Мен бу керванны бутюнлей басаджакъ эдим, амма къайдандыр шейтан юз атлыны алып кельди, олар насылдыр алидженап хан ичюн сыгъынларны айдай эдилер.</p>

<p>- Къатырларны ташлап кетмеге меджбур олдым, айдавджылары къачып кеттилер, мен исе тек бу усталарны якъаладым. Энди оларны Лида шеэрине алып барып, яхшы парагъа сатарым.</p>

<p>- Алла санъа бу иште ярдым этсин! – деди къарт.</p>

<p>Сонъ эв саиби ве янъы мусафир одагъа кирдилер. Ябанджы йигит yaш, узун бойлы, кенъ омузлы. Белинде къара къын ичинде узун къылычы асылы эди. Юксек окчели чызмалары, буюк тёгерек тери къалпагъы ве махсус тикильген къара ягъмурлыгъы онынъ литвалы киббар олгъаныны бильдире.</p>

<p>Буны козьге чарпынгъан акъ тюсте юзю де тасдикълай эди.</p>

<p>- Оджакъ янына кечип отур! – деди эв саиби.</p>

<p>Мусафир исе, отурмайып, къапу янында турмакъны девам этти. Козьлери кенъ ачылып, гедже къушнынъ козьлерине ошады.</p>

<p>- Сен кимсинъ? – деп, еринден къыбырдамайып, сорады Хаджи.</p>

<p>- Ёлджум…</p>

<p>- Кезинип юресинъми, я да даа башкъа ишлернен огърашасынъмы?</p>

<p>- Мен керван туджджарларынынъ сакъалларыны тыраш этем…</p>

<p>Бойле джевап, адетке коре, къабалыкъ сайыла эди. Оджакъ этрафында таныш олмагъан адамларнен корюшкенде, атта онынъ урбасы эски олса да, эписи тенъ олып, незакетли суаллер берип: селяметлик, малнынъ алы, ёлнынъ узунлыгъы акъкънда лаф этелер.</p>

<p>Янъы мусафир къавгъа къыдыргъаны аныкъ олды. Хаджи козьлерини котерип, ашагъа тюшюрди, тек агъзынынъ бир чети бираз бурюшти. Асылзаде хан адий ёлджунен дава этерми?</p>

<p>- Эв саиби, Лидагъа алып баргъан ёлны къыдыргъанынъ акъкънда айтты, истесенъ, сени озгъарырым, - деди литвалы.</p>

<p>Хаджи джесюр йигит эди, амма шимди аты даа раатланмады, мында о, хавфсыз ерде, мусафирлик къануны оны къорчалай. Ёлгъа чыкъса, бу айдутнынъ достлары оны, якъында озю сыгъын авлагъаны киби авлайджакълар. Ве хан джевап берди:</p>

<p>- Ёкъ, мен шимди Лидагъа бармайджам.</p>

<p>- Я бизим къайгъылы дюньямызны терк этмеге азырлангъан хаста кимдир?</p>

<p>- Оны айдутлар яралагъан, ихтимал, бу орманда ат ойнаткъан Свидригайлодыр. Айткъанларына коре, бу орман къапланы ич кимсени аямай, - деди кятип.</p>

<p>- Сен не беллейсинъ, башкъалары Свидригайлоны аджыйлармы?</p>

<p>Кятип джевап берип:</p>

<p>- Мен не айтайым, мен дюнья юзюнде ель айдагъан бош бир сепетке ошайым! – деди.</p>

<p>- Свидригайло батакълыкъ артында юксек бир къаледе яшай. О, сув ичинде ялдагъан кесертки я да дагъларда сакълангъан йылан киби. Оны ич кимсе тутып оламай, амма о, эр ерде апансыздан пейда олып, душманларыны ёкъ эте.</p>

<p>- Ким айдутлыкъ япса, озю ичюн белли бир джеза къыдыра: онынъ башы эписинден юксек олып, Лида шеэрининъ диварында къазыкъ устюне котериледжек, - деди Хаджи, усталыкънен этли чубугъыны атеш устюнде айландырып.</p>

<p>- Свидригайло – Сигизмунднынъ явузлыкъларыны айдагъан къамчыдыр, - деп девам этти литвалы.</p>

<p>- Свидригайло – интикъам къамасы, гъазап мызрагъы ве акъикъат къылычыдыр… Шимди Свидригайло ялынъыз къалды, онынъ не огълу, не агъа-къардашы бар. Бир кунь о, эляк олып йыкъылгъанда, эви бош къаладжакъ. Бу яхшымы?</p>

<p>- Ёкъ, яхшы дегиль, - деди Хаджи.</p>

<p>- Эвельден Свидригайлонынъ джесюр агъа-къардашлары, муляйим къыз къардашлары, сакъалы агъаргъан бабасы бар эди. Амма къырал Сигизмундгъа юз ат керек олса, о, бизим эвлеримизге келип, юз ат ерине учь юз энъ яхшы айгъырны алып кете. Ондан гъайры, бир ерде айдутлар кибирли киназны таладылар деп, джеза сыфатында къадынларнынъ ильванларыны биле тутып ала. Бу яхшымы?</p>

<p>- Бу да яхшы дегиль, - деди Хаджи, - амма озюнъиз джесюр олсанъыз, не ичюн атларынъызны ве къадынларынъызнынъ ильванларыны тутып алмагъа ёл бересиз?</p>

<p>- Сёзлеримни динъле, атлы, бабанъ, агъа-къардашларынъ, къыз къардашларынъ бар эди, дейсинъ. Оларгъа не олды? – деди Хаджи.</p>

<p>- Бабам кечинген сонъ, манъа къаладжакъ мирасны айнеджиликнен башкъасы алды, агъа-къардашларым исе ер юзюнде даркъалдылар. Энди кунеш астында къаерге барайым? Не япайым?</p>

<p>- Бу да яхшы дегиль, - деди Хаджи.</p>

<p>Сонъ, эеджанланып:</p>

<p>- Эгер къолунъдаки узун къылычынъ озь халкъынъны къорчаламакъ ичюн йылтыраса, керван ёлларында ойнама, джесаретинъни косьтермеге истесенъ, девлетинънинъ таянчы олмагъа истесенъ, манъа Лидагъа кель, мен сени союнънен барыштырырым ве насыл этип шурет къазанмагъа огретирим, - деди.</p>

<p>- Мени динъле, йигит, - деп джевап берди ёлджу, ачувнен агъзыны енъинен сюртип.</p>

<p>- Лидагъа баргъанымда, къыралнынъ джасуслары изиме чакъаллар киби тюшеджек, амма мен оларгъа теслим олмам ве эляк олурым. Догърумы?</p>

<p>- Къоркъма, - деди Хаджи, - Лиданынъ гъарбий араба къапусы тарафына барсанъ, юксек сельбилерни корерсинъ. Къапу бекчилерине:</p>

<p>- Мени анавы янъы эвнинъ саибине алып барынъ! – дерсинъ.</p>

<p>- Сонъ оларгъа бу кягъытны косьтер. Хаджи джебинден бир кягъыт алып, баш пармагъындан алтын юзюгини чыкъарды. Янаяткъан пытакънен юзюкнинъ муурини къыздырды ве кягъыткъа бастырды. Таракъкъа ошагъан тамгъа кягъытнынъ устюне басылды. Оны экиге болип къатлады ве тизинде тегизлеп, ёлджугъа узатты. О, кягъытны алып, къушагъына асылгъан бакъыр къутучыкъкъа сакълады.</p>

<p>- Сёзюнъе инанам, хан, энди мени бекле, - деп къапуны ачты ве азбаргъа чыкъты.</p>

<p>Эв саиби индемейип, онынъ артындан кетти. Азбарда беш эсир атеш якъып, онынъ этрафында отура эдилер. Эписининъ къоллары аркъасында багълы, боюнларында, уджлары сачлы йипнен багълы ільмеклер бар.</p>

<p>Къулларнынъ янында узун бойлу бир ат тура. Мабюслерни туткъан йипнинъ уджу онынъ эгерине багълы эди.</p>

<p>Литвалы атына минип:</p>

<p>- Турунъыз, айванлар! Эгер къыбырдамасанъыз, мен сизинъ башларынъызны кесип, беденлеринъизни ёлда къалдырырым, - деп къычырды.</p>

<p>Беш къул еринден турып, бир-бирининъ артындан топаллай-топаллай чаптылар. Литвалы къамчысыны саллады ве бираздан сонъ эписи байыр артына кечип, козьден ёкъ олдылар.</p>

<p>Эв саиби исе одагъа къайтып кирди.</p>

<p>- Сайгъылы мусафирим, узакътан юзге якъын атлы пейда олып, бу ерге бакъып келелер, - деди.</p>

<p>- Билем, олар къыралнынъ атлылары, мени къыдыралар. Я меннен шимди лаф эткен адам ким эди? – деп сорады Хаджи.</p>

<p>- Бу орман къапланы, керванларнынъ джезасы, къыралымызнынъ сою ве къан душманы, - фысылдап деди эв саиби, санки о, къайтып келип, онынъ айткъан лафыны эшитеджек киби.</p>