<h1>Йедиинджи Баб</h1>

<p>Къырым шеэрининъ меркезий мейданындаки ханнынъ сарайы янында къурулгъан юксек къуллени эр кес биле эди. Алчакъ, демирнен къаплы къапуда буюк килит асылгъан. Анахтары, къапу янында, къыскъа, тотлангъан мызрагъыны таш диваргъа таяндырып тургъан сакъчынынъ бойнунда асылып тура.</p>

<p>Онынъ огюнде, ерде бир килим парчасы тёшельген, кельген-кеткен адамлар онынъ устюне садакъа ташлай. Сакъчы базыда чокъча пара ташлагъанларгъа къуллеге якъынлашып, мабуслернен лаф этмеге разылыкъ бере. Къулленинъ ашагъы къысмында къафеске ошагъан бир тёгерек тешик бар. Чукъурдан адам сеслери эшитиле.</p>

<p>Къуллеге бириси якъынлашкъанда, сеслер кучьлюдже ола, тешиктен арыкъ къоллар узана эди. Зинданда яткъан джинаетчилернинъ сой-соплары сакъчыгъа акъча берип, дивар тешигине якъынлаша ве узангъан къолларгъа отьмек парчаларыны туттуралар. О вакъытта, ач къалгъан мабуслер даа зияде къычыра эди.</p>

<p>- Кунеш ярыгъыны корьмегенлерге аш беринъиз! Бир парча пите узатынъыз! Вай, Аллам! Бу ерде ачтан оледжекмиз!</p>

<p>Сокъакъ башындан бир къач адамнынъ сеслери эшитильди. Мейдангъа юксек къалпакълы, къолларында узун таякълары олгъан акъайлар чыкъты. Олар бир агъыздан дува окъуп, къуллеге якъынлаша. Зинданнынъ къапусына чапып барып, таш ве таякъларнен такъылдатып, килитни урып тюшюрмеге истедилер. Базылары, тешиктен ер астына бакъып:</p>

<p>- Эмир Айдер, тирисинъми? Биз санъа къол тутамыз, эй иман ве инсафлыкъ саиби! Сени шимди азат этермиз!</p>

<p>Зиндан ичинден девамлы ферьят эшитильди ве эписи оны динълеп, сеслерини кестилер.</p>

<p>- Халкъымыздан нефрет эткен залым Улу-Мухаммед ханны Алла лянет этсин! Хаджи Гирайгъа къаршы къылыч котергенни гъазабынен урсын! Бутюн джеллятлар ве айдутлар ёкъ олсун!</p>

<p>Четке авдарылгъан сакъчы сарайгъа чапып кетти. Андан къыпчакъ атлылары басып кельди. Олар къамчыларыны адамларнынъ аркъаларына ягъдырды ве исьянджыларны дёрт тарафкъа къачмагъа меджбур эттилер.</p>

<p>Юкъарыда, сарайнынъ араба къапусы тёпесинде, дивар устюнде бир къач адам пейда олды. Огде узун бойлу, ешиль урба кийген бириси тура. Къалгъанлары исе индемейип, къолларыны кокреклерине къойгъан ве онынъ эмирини урьмет иле беклейлер.</p>

<p>Улу-Мухаммед ханнынъ сарай къапусы тёпесинде пейда олувы яман бельгини акс эте эди: бугунь кимдир олюм джезасына огърайджакъ.</p>