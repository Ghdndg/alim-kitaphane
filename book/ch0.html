<h1>Хаджи-Гирай</h1>
<h2>Алим Къуртсеит</h2>

<div class="dedication">
<p><em>Бабам – Мидат Къуртсеитнинъ<br>
айдын хатырасына багъышлайым…</em></p>

<p><em>Онынъ лагъабы эди Мелек…</em></p>
</div>

<h3>Янъы яратылгъан эсернинъ къараманы ве муэллифи акъкъында бир къач сёз</h3>

<p>Бизим тарихий мевзугъа, сиясий-ичтимаий кечмишимизде из къалдыргъан инсанларгъа багъышлангъан бедиий я да весикъалы-публицистик эдебиятымызда баягъы бошлукълар мевджут олгъаны белли бир халдыр. Бойле сой эсерлеримизни пармакънен саймакъ мумкюн.</p>

<p>Къана, тырышайыкъ (кимнидир къошмасам, афу этинъ ве муарриетке бильдиринъиз) хатырламагъа:</p>

<ul>
<li>Алим Азамат огълу (Айдамакъ) - корюмли языджымыз Юсуф Болатнынъ ве бир сыра рус языджыларнынъ эсерлерининъ къараманы</li>
<li>Шаин Герай хан - белли тарихчымыз Гульнара Абдуллаева романынынъ баш персонажы</li>
<li>Сеит огълу Сейдамет (Таракъташлы) - даа бир белли теткъикъатчы-журналист Ибраим Абдуллаевнинъ весикъалы эсеринде фаджиалы такъдири косьтерильген сыма</li>
<li>Номан Челебиджихан, Бекир Чобан-заде, Муса Мамут - корюмли языджы-достумыз Тимур Пулат эсерлерининъ арекетте булунгъан баш къараманлары</li>
</ul>

<p>Алим оджа <strong>КЪУРТСЕИТ</strong>нинъ иджадий арекетлери саесинде бугунь онъа Хаджи Герай къошулмакъта. Алим Мидат огълу гъурбет топракъларда, Ташкент виляетининъ Чырчыкъ шеэринде догъды, окъуды, буюди.</p>

<p>Августнынъ сонъунда Алим оджа муарриетимизге озь ильк ве салмакълы эдебий эсери - буюк колемли тарихий икяени кетирди. Онынъ ичиндеки тарифленеяткъан вакъиалар <strong>XV асырнынъ орталарына</strong> аит.</p>

<p>Муэллиф бойнуна баягъы бир месулиет юкледи ве оны белли бир иджадий джесюрликнен беджермекте. О, миллий девлетимиз, Къырым ханлыгъына темель къойгъан биринджи укюмдар ве Герайлар сюлялесининъ эсасчысы - <strong>Хаджи Девлет Герайнынъ</strong> омюрини озь эсернинъ мевзусы ве сюжети этип алды.</p>

<p>Айдынъыз, муэллифнинъ даветинен ве онынъ пешинден о аман-аман 600 йыл кечмиш ичинде къалгъан девир теренлиги эм де маджера-къарсанбаларына далайыкъ, тарихымызда улу шахслардан бири олгъан Хаджи Герайнынъ яшайышы ве фаалиетини, дерсинъ, бир чокъ сериялы синема (кино) киби сейир этейик.</p>

<p class="signature">«Къырым» газетининъ Баш муаррири<br>
<strong>Бекир Абла Мамут</strong></p>