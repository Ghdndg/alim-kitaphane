<h1>Бешинджи Баб</h1>

<p>Хаджи Гирай озь неслини Джучининъ он учюнджи огълу ве мешур могъол сераскери Чингизханнынъ торуны Тукъа Тимурдан алып бара.</p>

<p>Кятип Али, акимнинъ азбарындан чыкъып, шеэрнинъ джамиси янындаки мектепке ёл алды. Бираздан, джамиге даа учь юз адым къалгъанда, эски бинанынъ къорасы янындан кечкенде онынъ юреги ойнап башлады.</p>

<p>- Эр шей чокъ йыллар эвельси насыл олса, ойле де къалгъан, эрик ве дут тереклери арасында кирамет дамлы эвчиклер, кокте ап-акъ гогерджинлер, олардан даа юкъарыда къара къартал къанатларыны къыбырдатмайып, учмакъта - деп тюшюнди о.</p>

<p>Гуллеген эскенчикнинъ акъ пытакълары да къора устюне асылып тура ве оларнынъ астында алчакъ бир къапу сакълангъан. Онынъ куль тюсте тахталарында индже оюлган нагъыш даирелери але даа корюне.</p>

<p>Бир вакъытлары бу къапудан назик эндамлы, ешиль антерли къыз чыкъа эди. О къаерде? Онъа не олгъан?</p>

<p>Апансыздан къапу ачылып, тышарыгъа узун мавы антер кийген, башында беяз феси олгъан осьмюр къыз чыкъты. Онынъ къолунда куреги бар эди. Ал янакълары ве къара козьлери, антери ве башындаки феси бу къызчыкънынъ къырымлы олгъаныны косьтере эди.</p>

<p>Озюнджесине бир шейлер йырлап, о, къора тюбюндеки эндекни темизледи ве акъкъан сувны озь багъчасына айландырды. Сонъ башыны котерип, къолунен козьлерини кунештен къапатты ве сокъакънынъ сонъуна бакъты. О ерде кимдир кучьлю сеснен йырлап:</p>

<blockquote>
<p>Вардым ярем багъчасына,<br>
Бульбуль сандым сесини,<br>
Назлы ярем, къозучыгъым,<br>
Эгри къоймыш фесини…</p>
</blockquote>

<p>- Козюмден юкъу къачты, танъ аткъандже кокке бакъып отурам. Бу меним такъдирим дегильми? Келеджек куньлернинъ тапмаджасыны ачмагъа истейим…</p>

<p>Сокъакънынъ башында къою ешиль кольмеги къушакънен багълангъан бир яш атлы пейда олды. Къара къалпагъыны онъ къашы тарафына чекип, сабырсызлыкънен ойнагъан атыны къызгъа таба ёллады. Озю де юрекленип, атыны ашыкътырып, къамчылады. Къызгъа якъынлашкъанынен, бирден атыны токътатты.</p>

<p>Къыз курегини ташлады ве къапуны ачып, азбар ичине чапып кирди. Атлы йигит къалпагъыны башынынъ артына чекип, яваштан сокъакъ бою кетти. Къапу бираз ачылды, къыз башыны тышарыгъа чыкъарып бакъты. Сонъ къоркъа-къоркъа чевре-четине козь ташлап чыкъты, курегини алды ве азбарына къайтып кирди.</p>

<p>Кятип, козьлерине тюшкен узун къалпагъыны догъуртты, урбасынынъ этеклеринден тозуны къакъты, къушагъыны сыкъты ве сакъалыны сыйпай-сыйпай кулюмсиреди. Этрафына бакъып, джебинден ешиль тюсте безетильген явлыкъны чыкъарды ве терен тюшюнджелерге далды.</p>

<p>- Алла, Алла, бу ерде ич бир шей денъишмейип къалгъан: шу терек, тек бираз юксек ве къалынджа олгъан, шу къапу, тек даа зияде къараргъан ве къыйышкъан. Къыз да, мен он секиз яшында олгъанда севгениме ошай, амма о дегиль. Эр шей денъишмейип къалгъан, атта о ерде де, эски минаре устюнде къартал уча, тек Али денъишти, - деп къорагъа таянды.</p>

<p>- Чокъ йыл эвельси бу ерде бир чанакъ шефтали тутып тургъан ве озю де шефтали киби татлы къыз къаерде?</p>

<p>Али онынъ огюнде токътап, таягъынен такъылдатты. Къапу артындан къартнынъ оксюриги эшитильди.</p>

<p>Босагъада башында къар киби ап-акъ сарыгъы олгъан, къуру ве букюльген бир къарт пейда олды.</p>

<p>- Селям алейкум! – деди Али.</p>

<p>Къарт онъа сувлы къып-къырмызы козьлеринен тикилип, белине багълангъан къушагъынынъ къатмерлерини къарыштырып, эски мешин торбачыкъны чыкъарды. Къансыз, мумгъа ошагъан пармакъларыны торба ичине сокъып, къараргъан бир къапикни чыкъарды.</p>

<p>- Алла-Алла! – деп, Али капикни манълайына ве дудакъларына тийдирди.</p>

<p>- Бу эвде ким яшай? Ким ичюн Екянеге дуа окъуйым?</p>

<p>- Шимди бу эвде мен яшайым, амма о менимки дегиль, эвнинъ саиби кефели Къадыр Али эди. Маалемизде Къадыр Али оджаны бильмеген адам ёкътыр. О, дин хызметчилерине эр вакъыт садакъа бермектен баш тартмай эди, - деди къарт.</p>

<p>- Я санъа такъдир насыл ад берди, эфендим?</p>

<p>- Манъа эфенди деме, мен адий бир кятип олам. Омрюмни юклю деве киби кечирдим, балаларымнынъ къулу ве къорантамнынъ эсири олдым. Мен эр шейни пармакъларымнен саям, эвим фукъаре ве отьмекке тоймай, - деди къарт.</p>

<p>- Яшлыгъымдан Къырым укюмдарларынынъ тарихыны язам. Энди мен къартайдым ве ишлеримни яшча ве окъумыш хадимге тапшырмакъ керегим, - деп девам этти.</p>

<p>- Сен манъа къараргъан бир капикни ачыкъ юректен бергенинъ ичюн, мен санъа бир кумюш къайтармагъа истейим, - деди Али.</p>

<p>Къарт онынъ авучында парылдагъан кумюшке эгилип бакъты.</p>

<p>- Узун омрюмде ич бир къалын китапларда айтылгъан бойле муджизелерни корьмедим. Я да эфендим, сен яры кёр къартнынъ устюнден кульмеге кельдинъми?</p>

<p>- Ёкъ къартым, истесенъ хызметчинъни базаргъа ёлла, о санъа бир табакъ кебап, бал ве отьмек кетирсин, - деди Али.</p>

<p>- Сонъ бельки узакъ Лида шеэринден мында кельген ёлджугъа да бир кесек отьмек берерсинъ.</p>

<p>- Вай Аллам, сен Лида шеэринден кельдинъми? Ойле олса, эвге кир ве о ерде корьгенлеринъни айтып бер, сени манъа Алланынъ озю ёллады, - деди къарт.</p>

<p>О, оданынъ кошесинде тургъан буюк сандыкъны ачып, теринен къаплангъан эльязма китабыны алып чыкъты. Къалтыравукъ къолларынен керекли саифени ачып, китапны мусафирге узатты.</p>

<p>Али буюк меракънен окъуп башлады:</p>

<p><em>Тукъа Тимур Бату-ханнынъ сеферлеринде иштирак эткен сераскерлерден бири эди. 1260 с. Менгу-Тимур хан Алтын Ордунынъ бир къысмы олгъан Къырым юртуны озюнинъ узакъ сою, Тукъа-Тимурнынъ огълу Уран-Тимургъа берди. Уран-Тимурнынъ эвлятлары хан акимлери сыфатында Къырымны идаре эттилер.</em></p>

<p><em>Хаджи Гирайнынъ бабасы Гъыяс-эд-Дин, анасы исе мырзанынъ къызы Асие эди. Гъыяс-эд-Дин 1395 сенеси озюни мустакъиль Къырым ханы, деп илян эткен Таш-Тимурнынъ буюк огълу эди.</em></p>

<p><em>Акъсакъ Тимур Алтын Ордугъа къаршы дженк ачкъан вакъытта Таш-Тимур Къырымдан къувуп чыкъарылды. Онынъ огъуллары Гъыяс-эд-Дин ве Девлет-Берди Литва топракъларына къачмагъа меджбур олдылар.</em></p>